<html>
<head>
<meta charset=utf-8>
<title>唐詩三百首</title>
</head>
<body>
<CENTER><FONT COLOR=FF0000 size=5><b>唐詩三百首</b></FONT></CENTER>
<pre style="font-family: MingLiU, monospace; font-size: 16px; white-space: pre-wrap">
                              目     錄
=====================================================================
  青衫序    ..................................................   15
  五言古詩  ..................................................   32
  七言古詩  ..................................................  611
  五言絕句  .................................................. 1643
  七言絕句  .................................................. 1901
  五言律詩  .................................................. 2356
  七言律詩  .................................................. 3136
  參考文獻  .................................................. 3744
=====================================================================


§青衫序

    唐詩三百首流傳極廣，版本亦多，而各書在刊印時亦多有脫漏之處。因此
本人特參閱數本書籍，將之做一綜整校正，列諸於後，以供有興趣的詩友習用。
全文詩作並不止三百首，主要因各版本間的差異所致。而各詩標題、作者、詩
句用字等，均以各書所列的總出現頻率最高者為準，以避免因詩文刊誤而誤導。
至於有些常見詩句，今人已有不同且合理的看法而訂正者，仍以常見者為準，
但將此看法增列註解中，以供讀者參考。但讀者必須注意的是，以下詩文並非
絕對，畢竟年代久遠，流傳必有分歧，因此若在它處看到不同字詞的詩句，並
非代表該句是錯誤的，可能為另一種版本（"詩學理論與詮釋"一書雖有列出不
同版本之詩句，只可惜書中所列之唐詩未能涵蓋唐詩三百首）。以下詩文雖經
本人近一年來多方參讀校閱，仍恐有疏漏之處，敬請諸位詩友、先進們不吝指
正，以期能有更正確的版本呈現給大眾。

                                                   邱奕南 1996/11/2


§五言古詩

       感遇四首之一  -- 唐．張九齡
============================
  孤鴻海上來，池潢不敢顧。
  側見雙翠鳥，巢在三珠樹。
  矯矯珍木巔，得無金丸懼？
  美服患人指，高明逼神惡。
  今我遊冥冥，弋者何所慕？
============================

〔註〕1.潢：音"黃"，蓄水池。
      2.矯矯：獨立高出貌。
      3.金丸：彈丸。
      4.弋者：射鳥之人。

       感遇四首之二  -- 唐．張九齡
============================
  蘭葉春葳蕤，桂華秋皎潔。
  欣欣此生意，自爾為佳節。
  誰知林棲者，聞風坐相悅。
  草木有本心，何求美人折？
============================

〔註〕1.葳蕤：音"威ㄖㄨㄟˊ"，茂盛。
      2.林棲：隱士。

       感遇四首之三  -- 唐．張九齡
============================
  幽人歸獨臥，滯慮洗孤清。
  持此謝高鳥，因之傳遠情。
  日夕懷空意，人誰感至精？
  飛沈理自隔，何所慰吾誠？
============================

〔註〕1.高鳥：喻高位之人。

       感遇四首之四  -- 唐．張九齡
============================
  江南有丹橘，經冬猶綠林。
  豈伊地氣暖？自有歲寒心。
  可以薦嘉客，奈何阻重深？
  運命惟所遇，循環不可尋。
  徒言樹桃李，此木豈無陰？
============================

〔註〕1.樹桃李：（韓詩外傳）春樹桃李，夏得陰其下，秋得食其實。

  下終南山過斛斯山人宿置酒  -- 唐．李白
============================
  暮從碧山下，山月隨人歸。
  卻顧所來徑，蒼蒼橫翠微。
  相攜及田家，童稚開荊扉。
  綠竹入幽徑，青蘿拂行衣。
  歡言得所憩，美酒聊共揮。
  長歌吟松風，曲盡河星稀。
  我醉君復樂，陶然共忘機。
============================

〔註〕1.荊扉：柴門。

         月下獨酌  -- 唐．李白
============================
  花間一壺酒，獨酌無相親。
  舉杯邀明月，對影成三人。
  月既不解飲，影徒隨我身。
  暫伴月將影，行樂須及春。
  我歌月徘徊，我舞影零亂。
  醒時同交歡，醉後各分散。
  永結無情遊，相期邈雲漢。
============================

〔註〕1.邈：音"秒"，遠、輕視。
      2.雲漢：天河。

           春思  -- 唐．李白
============================
  燕草如碧絲，秦桑低綠枝。
  當君懷歸日，是妾斷腸時。
  春風不相識，何事入羅幃？
============================

〔註〕1.羅幃：羅帳。幃，音"圍"。

           望嶽  -- 唐．杜甫
============================
  岱宗夫如何？齊魯青未了。
  造化鍾神秀，陰陽割昏曉。
  盪胸生層雲，決眥入歸鳥。
  會當凌絕頂，一覽眾山小。
============================

〔註〕1.岳、岱宗：均指泰山。
      2.決眥：張開眼睛。眥，音"自"。

        贈衛八處士  -- 唐．杜甫
============================
  人生不相見，動如參與商。
  今夕復何夕？共此燈燭光。
  少壯能幾時？鬢髮各已蒼。
  訪舊半為鬼，驚呼熱中腸。
  焉知二十載，重上君子堂。
  昔別君未婚，兒女忽成行。
  怡然敬父執，問我來何方。
  問答乃未已，驅兒羅酒漿。
  夜雨剪春韭，新炊間黃梁。
  主稱會面難，一舉累十觴。
  十觴亦不醉，感子故意長。
  明日隔山岳，世事兩茫茫。
============================

〔註〕1.參商：古之二星，永不相見。參，音"申"，

           佳人  -- 唐．杜甫
============================
  絕代有佳人，幽居在空谷。
  自云良家子，零落依草木。
  關中昔喪亂，兄弟遭殺戮。
  官高何足論，不得收骨肉。
  世情惡衰歇，萬事隨轉燭。
  夫婿輕薄兒，新人美如玉。
  合昏尚知時，鴛鴦不獨宿。
  但見新人笑，那聞舊人哭？
  在山泉水清，出山泉水濁。
  侍婢賣珠迴，牽蘿補茅屋。
  摘花不插髮，采柏動盈掬。
  天寒翠袖薄，日暮倚修竹。
============================

〔註〕1.轉燭：喻世態炎涼。
      2.合昏：夜合草。

      夢李白二首之一  -- 唐．杜甫
============================
  死別已吞聲，生別長惻惻。
  江南瘴癘地，逐客無消息。
  故人入我夢，明我長相憶。
  君今在羅網，何以有羽翼？
  恐非平生魂，路遠不可測。
  魂來楓林青，魂返關塞黑。
  落月滿屋樑，猶疑照顏色。
  水深波浪闊，無使蛟龍得。
============================

      夢李白二首之二  -- 唐．杜甫
============================
  浮雲終日行，遊子久不至。
  三夜頻夢君，情親見君意。
  告歸常局促，苦道來不易。
  江湖多風波，舟楫恐失墜。
  出門搔白首，若負平生志。
  冠蓋滿京華，斯人獨憔悴。
  孰云網恢恢？將老身反累！
  千秋萬歲名，寂寞身後事。
============================

           送別  -- 唐．王維
============================
  下馬飲君酒，問君何所之？
  君言不得意，歸臥南山陲。
  但去莫復問，白雲無盡時。
============================

〔註〕1.陲：音"垂"，邊。

     送綦毋潛落第還鄉  -- 唐．王維
============================
  聖代無隱者，英靈盡來歸。
  遂令東山客，不得顧採薇。
  既至金門遠，孰云吾道非？
  江淮度寒食，京洛縫春衣。
  置酒長安道，同心與我違。
  行當浮桂棹，未幾拂荊扉。
  遠樹帶行客，孤城當落暉。
  吾謀適不用，勿謂知音稀。
============================

〔註〕：1.東山客：晉謝安高臥東山，喻隱士。
        2.採薇：夷齊隱於首陽，採薇而食。
        3.寒食：介之推焚死，晉文公禁煙，是為寒食節。
        4.桂棹：桂製的櫓，指船。棹，音"照"。
        5.吾謀：（左傳）繞朝贈之以策曰：子毋謂秦無人，吾謀適不用也。

           青谿  -- 唐．王維
============================
  言入黃花川，每逐青谿水。
  隨山將萬轉，趣途無百里。
  聲喧亂石中，色靜深松裏。
  漾漾汎菱荇，澄澄映葭葦。
  我心素已閒，清川澹如此。
  請留盤石上，垂釣將已矣。
============================

〔註〕：1.青谿：溪名。谿，音"七"，亦可讀作"溪"，通溪字。
        2.趣：同趨。
        3.漾漾：水面輕盪。
        4.菱荇：菱角和荇菜，均浮生水面。荇，音"姓"。
        5.澄澄：清明。
        6.葭葦：蘆草，小謂葭，大謂葦。

         渭川田家  -- 唐．王維
============================
  斜陽照墟落，窮巷牛羊歸。
  野老念牧童，倚杖候荊扉。
  雉雊麥苗秀，蠶眠桑葉稀。
  田夫荷鋤至，相見語依依。
  即此羨閒逸，悵然吟式微。
============================

〔註〕：1.墟落：村落。
        2.雉雊：音"智購"，野雞鳴叫。
        3.式微：（詩經篇名）式微式微胡不歸。

          西施詠  -- 唐．王維
============================
  艷色天下重，西施寧久微？
  朝為越溪女，暮作吳宮妃。
  賤日豈殊眾？貴來方悟稀。
  邀人傅脂粉，不自著羅衣。
  君寵益嬌態，君憐無是非。
  當時浣紗伴，莫得同車歸。
  持謝鄰家子，效顰安可希？
============================

〔註〕1.微：賤。

      秋登蘭山寄張五  -- 唐．孟浩然
============================
  北山白雲裏，隱者自怡悅。
  相望試登高，心隨雁飛滅。
  愁因薄暮起，興是清秋發。
  時見歸村人，沙行渡頭歇。
  天邊樹若薺，江畔洲如月。
  何當載酒來，共醉重陽節。
============================

〔註〕1.薺：音"計"，野菜。

      夏日南亭懷辛大  -- 唐．孟浩然
============================
  山光忽西落，池月漸東上。
  散髮乘夕涼，開軒臥閑敞。
  荷風送香氣，竹露滴清響。
  欲取鳴琴彈，恨無知音賞。
  感此懷故人，中宵勞夢想。
============================

〔註〕1.散髮：灑脫不羈。

   宿業師山房待丁大不至  -- 唐．孟浩然
============================
  夕陽度西嶺，群壑倏已暝。
  松月生夜涼，風泉滿清聽。
  樵人歸欲盡，煙鳥棲初定。
  之子期宿來，孤琴候蘿徑。
============================

〔註〕1.壑：音"或"，山坑。
      2.倏：音"術"，忽然。

 同從弟南齋翫月憶山陰崔少府  -- 唐．王昌齡
============================
  高臥南齋時，開帷月初吐。
  清輝澹水木，演漾在窗戶。
  苒苒幾盈虛？澄澄變今古。
  美人清江畔，是夜越吟苦。
  千里其如何？微風吹蘭杜。
============================

〔註〕1.翫：音"萬"，同玩。
      2.帷：音"圍"，帳幕。
      3.演漾：流動。
      4.苒苒：音"染"，光陰迅速。
      5.越吟：（史記）越人莊舄仕楚執珪，有頃而病，人往聽之，猶尚越聲也。

              舄，音"細"；珪，音"規"。
      6.蘭杜：香草名，喻美好聲名。

      尋西山隱者不遇  -- 唐．邱為
============================
  絕頂一茅茨，直上三十里。
  扣關無僮僕，窺室惟案几。
  若非巾柴車，應是釣秋水。
  差池不相見，黽勉空仰止。
  草色新雨中，松聲晚窗裏。
  及茲契幽絕，自足蕩心耳。
  雖無賓主意，頗得清淨理。
  興盡方下山，何必待之子。
============================

〔註〕1.茅茨：茅屋。茨，音"詞"。
      2.差池：參差不齊、事情錯誤。差，音"疵"。
      3.黽勉：勉盡其力。黽，音"敏"。

        春泛若耶溪  -- 唐．綦毋潛
============================
  幽意無斷絕，此去隨所偶。
  晚風吹行舟，花路入溪口。
  際夜轉西壑，隔山望南斗。
  潭煙飛溶溶，林月低向後。
  生事且瀰漫，願為持竿叟。
============================

〔註〕1.溶溶：濃厚。

       宿王昌齡隱居  -- 唐．常建
============================
  清溪深不測，隱處惟孤雲。
  松際露微月，清光猶為君。
  茅亭宿花影，藥院滋苔紋。
  余亦謝時去，西山鸞鶴群。
============================

〔註〕1.鸞鶴：青鸞白鶴，均為仙鳥，喻隱士。

   與高適薛據登慈恩寺浮圖  -- 唐．岑參
============================
  塔勢如湧出，孤高聳天宮。
  登臨出世界，磴道盤虛空。
  突兀壓神州，崢嶸如鬼工。
  四角礙白日，七層摩蒼穹。
  下窺指高鳥，俯聽聞驚風。
  連山若波濤，奔湊如朝東。
  青槐夾馳道，宮館何玲瓏？
  秋色從西來，蒼然滿關中。
  五陵北原上，萬古青濛濛。
  淨理了可悟，勝因夙所宗。
  誓將挂冠去，覺道資無窮。
============================

〔註〕1.浮圖：塔。
      2.磴道：石階。磴，音"鄧"。
      3.突兀：高起。兀，音"勿"。
      4.馳道：馬路。
      5.玲瓏：精巧。
      6.五陵：漢高帝葬長陵，惠帝葬安陵，景帝葬陽陵，武帝葬茂陵，昭帝
              葬平陵，合稱五陵。
      7.濛濛：不明。
      8.勝因：（梁書）農桑者今日濟育，功德者將來勝因。
      9.掛冠：辭官。

        賊退示官吏  -- 唐．元結
============================
  昔年逢太平，山林二十年。
  泉源在庭戶，洞壑當門前。
  井稅有常期，日晏猶得眠。
  忽然遭世變，數歲親戎旃。
  今來典斯郡，山夷又紛然。
  城小賊不屠，人貧傷可憐。
  是以陷鄰境，此州獨見全。
  使臣將王命，豈不如賊焉？
  令彼徵歛者，迫之如火煎。
  誰能絕人命，以作時世賢？
  思欲委符節，引竿自刺船。
  將家就魚麥，歸老江湖邊。
============================

〔註〕1.戎旃：兵器旗幟，指戰火。旃，音"沾"。
      2.典：守。
      3.歛：音"練"，同斂。
      4.剌：音ㄌㄚˊ，撥撐。

   郡齋雨中與諸文士燕集  -- 唐．韋應物
============================
  兵衛森畫戟，宴寢凝清香。
  海上風雨至，逍遙池閣涼。
  煩痾近消散，嘉賓復滿堂。
  自慚居處崇，未睹斯民康。
  理會是非遣，性達形跡忘。
  鮮肥屬時禁，蔬果幸見嘗。
  俯飲一杯酒，仰聆金玉章。
  神歡體自輕，意欲凌風翔。
  吳中盛文史，群彥今汪洋。
  方知大藩地，豈曰財賦強。
============================

〔註〕1.痾：音ㄜ，病。
      2.藩地：封疆之地。

    初發揚子寄元大校書  -- 唐．韋應物
============================
  悽悽去親愛，泛泛入煙霧。
  歸棹洛陽人，殘鐘廣陵樹。
  今朝為此別，何處還相遇？
  世事波上舟，沿洄安得住？
============================

〔註〕1.泛泛：上浮、輕輕。
      2.洄：音"回"，逆流而上。

      寄全椒山中道士  -- 唐．韋應物
============================
  今朝郡齋冷，忽念山中客。
  澗底束荊薪，歸來煮白石。
  欲持一瓢酒，遠慰風雨夕。
  落葉滿空山，何處尋行跡？
============================

        長安遇馮著  -- 唐．韋應物
============================
  客從東方來，衣上灞陵雨。
  問客何為來？采山因買斧。
  冥冥花正開，颺颺燕新乳。
  昨別今已春，鬢絲生幾縷？
============================

〔註〕1.颺颺：音"楊"，飛舞。

        夕次盱眙縣  -- 唐．韋應物
============================
  落帆逗淮鎮，停舫臨孤驛。
  浩浩風起波，冥冥日沈夕。
  人歸山郭暗，雁下蘆洲白。
  獨夜憶秦關，聽鐘未眠客。
============================

〔註〕1.次：宿。
      2.盱眙：音"虛赤"。

           東郊  -- 唐．韋應物
============================
  吏舍跼終年，出郭曠清曙。
  楊柳散和風，青山澹吾慮。
  依叢適自憩，緣澗還復去。
  微雨靄芳原，春鳩鳴何處？
  樂幽心屢止，遵事跡猶遽。
  終罷斯結廬，慕陶直可庶。
============================

〔註〕1.跼：音"局"，拘束。
      2.靄：音"矮"，雲集，喻盛多。

         送楊氏女  -- 唐．韋應物
============================
  永日方慼慼，出行復悠悠。
  女子今有行，大江泝輕舟。
  爾輩苦無恃，撫念益慈柔。
  幼為長所育，兩別泣不休。
  對此結中腸，義往難復留。
  自小闕內訓，事姑貽我憂。
  賴茲托令門，仁卹庶無尤。
  貧儉誠所尚，資從豈待周？
  孝恭遵婦道，容止順其猷。
  別離在今晨，見爾當何秋？
  居閒始自遣，臨感忽難收。
  歸來視幼女，零淚緣纓流。
============================

〔註〕1.泝：音"訴"，同溯，逆流而上。
      2.無恃：指無母。
      3.貽：音"宜"，遺留。
      4.令門：善良人家。
      5.資從：嫁粧。
      6.纓：帽帶。

     晨詣超師院讀禪經  -- 唐．柳宗元
============================
  汲井嗽寒齒，清心拂塵服。
  閒持貝葉書，步出東齋讀。
  真源了無取，妄跡世所逐。
  遺言冀可冥，繕性何由熟？
  道人庭宇靜，苔色連深竹。
  日出霧露餘，青松如膏沐。
  澹然離言說，悟悅心自足。
============================

〔註〕1.貝葉書：西域無紙，以貝葉寫經，故以此稱佛經。
      2.繕性：習性。繕，音"善"。

           溪居  -- 唐．柳宗元
============================
  久為簪組束，幸此南夷謫。
  閒依農圃鄰，偶似山林客。
  曉耕翻露草，夜榜響溪石。
  來往不逢人，長歌楚天碧。
============================

〔註〕1.簪組：簪纓組綬，古時官服。簪，音ㄗㄢ。
      2.榜：行船。

          塞上曲  -- 唐．王昌齡
============================
  蟬鳴空桑林，八月蕭關道。
  出寒復入塞，處處黃蘆草。
  從來幽并客，皆共塵沙老。
  莫學游俠兒，矜誇紫騮好。
============================

          塞下曲  -- 唐．王昌齡
============================
  飲馬渡秋水，水寒風似刀。
  平沙日未沒，黯黯見臨洮。
  昔日長城戰，咸言意氣高。
  黃塵足今古，白骨亂蓬蒿。
============================

〔註〕1.洮：音"搖"。
      2.咸言：都說。咸，音"閒"。
      3.蒿：音ㄏㄠ，草名。

          關山月  -- 唐．李白
============================
  明月出天山，蒼茫雲海間。
  長風幾萬里，吹度玉門關。
  漢下白登道，胡窺青海灣。
  由來征戰地，不見有人還。
  戍客望邊色，思歸多苦顏。
  高樓當此夜，嘆息未應閒。
============================

〔註〕1.戍客：守寇的兵。戍，音"術"。

         子夜春歌  -- 唐．李白
============================
  秦地羅敷女，采桑綠水邊。
  素手青條上，紅妝白日鮮。
  蠶飢妾欲去，五馬莫留連。
============================

         子夜夏歌  -- 唐．李白
============================
  鏡湖三百里，菡萏發荷花。
  五月西施采，人看隘若耶。
  回舟不待月，歸去越王家。
============================

         子夜秋歌  -- 唐．李白
============================
  長安一片月，萬戶擣衣聲。
  秋風吹不盡，總是玉關情。
  何日平胡虜，良人罷遠征？
============================

         子夜冬歌  -- 唐．李白
============================
  明朝驛使發，一夜絮征袍。
  素手抽鍼冷，那堪把剪刀。
  裁縫寄遠道，幾日到臨洮？
============================

          長干行  -- 唐．李白
============================
  妾髮初覆額，折花門前劇。
  郎騎竹馬來，遶床弄青梅。
  同居長干里，兩小無嫌猜。
  十四為君婦，羞顏未嘗開。
  低頭向暗壁，千喚不一回。
  十五始展眉，願同塵與灰。
  常存抱柱信，豈上望夫臺？
  十六君遠行，瞿塘灩澦堆。
  五月不可觸，猿聲天上哀。
  門前遲行跡，一一生綠苔。
  苔深不能掃，落葉秋風早。
  八月蝴蝶黃，雙飛西園草。
  感此傷妾心，坐愁紅顏老。
  早晚下三巴，預將書報家。
  相迎不道遠，直至長風沙。
============================

〔註〕1.劇：遊戲。
      2.抱柱：尾生與女子期於梁下，女子不來，水至不去，抱柱而死。
      3.瞿塘灩澦堆：瞿塘為三峽之門，灩澦堆當其口。

          烈女操  -- 唐．孟郊
============================
  梧桐相待老，鴛鴦會雙死。
  貞婦貴殉夫，捨生亦如此。
  波瀾誓不起，妾心古井水。
============================

〔註〕1.梧桐：指棲於其上之鳳凰。

          遊子吟  -- 唐．孟郊
============================
  慈母手中線，遊子身上衣。
  臨行密密縫，意恐遲遲歸。
  誰言寸草心，報得三春暉？
============================


§七言古詩

            登幽州臺歌  -- 唐．陳子昂
====================================
  前不見古人，後不見來者。
  念天地之悠悠，獨愴然而涕下。
====================================

               古意  -- 唐．李頎
====================================
  男兒事長征，少小幽燕客。
  賭勝馬蹄下，由來輕七尺。
  殺人莫敢前，鬚如蝟毛磔。
  黃雲隴底白雲飛，未得報恩不得歸。
  遼東小婦年十五，慣彈琵琶解歌舞。
  今為羌笛出塞聲，使我三軍淚如雨。
====================================

〔註〕1.七尺：軀體。
      2.磔：音"哲"，張開。

             送陳章甫  -- 唐．李頎
====================================
  四月南風大麥黃，棗花未落桐葉長。
  青山朝別暮還見，嘶馬出門思故鄉。
  陳侯立身何坦蕩？虯鬚虎眉仍大顙。
  腹中貯書一萬卷，不肯低頭在草莽。
  東門酷酒飲我曹，心輕萬事如鴻毛。
  醉臥不知白日暮，有時空望孤雲高。
  長河浪頭連天黑，津吏停舟渡不得。
  鄭國遊人未及家，洛陽行子空嘆息。
  聞道故林相識多，罷官昨日今如何？
====================================

〔註〕1.顙：音"嗓"，額角。
      2.津吏：守渡的官。

               琴歌  -- 唐．李頎
====================================
  主人有酒歡今夕，請奏鳴琴廣陵客。
  月照城頭烏半飛，霜淒萬木風入衣。
  銅鑪華燭燭增輝，初彈淥水後楚妃。
  一聲已動物皆靜，四座無言星欲稀。
  清淮奉使千餘里，敢告雲山從此始。
====================================

〔註〕1.廣陵客：善於彈琴的人。
      2.淥水楚妃：琴曲名。淥，音"路"。

     聽董大彈胡笳兼寄語弄房給事  -- 唐．李頎
====================================
  蔡女昔造胡笳聲，一彈一十有八拍。
  胡人落淚沾邊草，漢使斷腸對歸客。
  古戍蒼蒼烽火寒，大荒陰沈飛雪白。
  先拂商弦後角羽，四郊秋葉驚摵摵。
  董夫子，通神明，深松竊聽來妖精。
  言遲更速皆應手，將往復旋如有情。
  空山百鳥散還合，萬里浮雲陰且晴。
  嘶酸雛雁失群夜，斷絕胡兒戀母聲。
  川為靜其波，鳥亦罷其鳴。
  烏珠部落家鄉遠，邏娑沙塵哀怨生。
  幽音變調忽飄灑，長風吹林雨墮瓦。
  迸泉颯颯飛木末，野鹿呦呦走堂下。
  長安城連東掖垣，鳳凰池對青瑣門。
  高才脫略名與利，日夕望君抱琴至。
====================================

〔註〕1.蔡女：即漢朝蔡文姬，作胡笳十八拍。
      2.颯颯：音"薩"，風聲。
      3.呦呦：音"憂"，鹿嗚聲。
      4.掖垣：音"夜元"，宮殿旁垣。
      5.鳳凰池：禁苑中池沼。
      6.青瑣門：宮門。
      7.脫略：不拘束。

         聽安萬善吹觱篥歌  -- 唐．李頎
====================================
  南山截竹為觱篥，此樂本自龜茲出。
  流傳漢地曲轉奇，涼州胡人為我吹。
  傍鄰聞者多嘆息，遠客思鄉皆淚垂。
  世人解聽不解賞，長飆風中自來往。
  枯桑老柏寒颼飀，九雛鳴鳳亂啾啾。
  龍吟虎嘯一時發，萬籟百泉相與秋。
  忽然更作漁陽摻，黃雲蕭條白日暗。
  變調如聞楊柳春，上林繁花照眼新。
  歲夜高堂列明燭，美酒一杯聲一曲。
====================================

〔註〕1.觱篥：音"必立"，胡人樂器，音淒涼。
      2.飆：暴風。
      3.漁陽摻、楊柳春：曲名。
      4.歲夜：除夕。

           夜歸鹿門山歌  -- 唐．孟浩然
====================================
  山寺鳴鐘晝已昏，漁梁渡頭爭渡喧。
  人隨沙岸向江村，余亦乘舟歸鹿門。
  鹿門月照開煙樹，忽到龐公棲隱處。
  巖扉松逕長寂寥，惟有幽人自來去。
====================================

〔註〕1.龐公：即漢末龐德公，劉表數延請，登鹿門山，采藥不返。

        廬山謠寄盧侍御虛舟  -- 唐．李白
===================================================
  我本楚狂人，狂歌笑孔丘。
  手持綠玉杖，朝別黃鶴樓。
  五岳尋仙不辭遠，一生好入名山遊。
  廬山秀出南斗傍。
  屏風九疊雲錦張，影落明湖青黛光，金闕前開二峰長。
  銀河倒挂三石梁，香爐瀑布遙相望，迴崖沓障凌蒼蒼。
  翠影紅霞映朝日，鳥飛不到吳天長。
  登高壯觀天地間，大江茫茫去不還。
  黃雲萬里動風色，白波九道流雪山。
  好為廬山謠，興因廬山發。
  閒窺石鏡清我心，謝公行處蒼苔沒。
  早服還丹無世情，琴心三疊道初成。
  遙見仙人彩雲裏，手把芙蓉朝玉京。
  先期汗漫九垓上，願接盧敖遊太清。
===================================================

〔註〕1.楚狂：即陸通，字接輿，楚昭王時人，佯狂不仕。
      2.黛：深青色。
      3.金闕：天帝居所。
      4.謝公：南北朝末謝靈運，好遨遊山水。
      5.琴心三疊：琴，和也；疊，積也；存三丹田，使和積如一。
      6.玉京：元始天尊居所。
      7.汗漫：廣茫無際。
      8.九垓：九天之外。
      9.盧敖：秦時隱士。
     10.太清：三清之一，仙人所居。

            夢遊天姥吟留別  -- 唐．李白
===================================================
  海客談瀛洲，煙濤微茫信難求。
  越人語天姥，雲霓明滅或可睹。
  天姥連天向天橫，勢拔五嶽掩赤城。
  天臺四萬八千丈，對此欲倒東南傾。
  我欲因之夢吳越，一夜飛渡鏡湖月。
  湖月照我影，送我至剡溪。
  謝公宿處今尚在，綠水蕩漾清猿啼。
  腳著謝公屐，身登青雲梯。
  半壁見海日，空中聞天雞。
  千巖萬壑路不定，迷花倚石忽已暝。
  熊咆龍吟殷巖泉，慄深林兮驚層巔。
  雲青青兮欲雨，水澹澹兮生煙。
  列缺霹靂，丘巒崩推，
  洞天石扇，訇然中開。
  青冥浩蕩不見底，日月照耀金銀臺。
  霓為衣兮風為馬，雲之君兮紛紛而來下。
  虎鼓瑟兮鸞回車，仙之人兮列如麻。
  忽魂悸以魄動，怳驚起而長嗟。
  惟覺時之枕席，失向來之煙霞。
  世間行樂亦如此，古來萬事東流水，別君去兮何時還？
  且放白鹿青崖間，須行即騎訪名山。
  安能摧眉折腰事權貴，使我不得開心顏？
===================================================

〔註〕1.瀛洲：東海神仙居所。
      2.剡：音"眼"。
      3.天雞：山禽。
      4.青雲梯：登山石階。
      5.謝公：指謝靈運。
      6.列缺：天隙電光。
      7.訇：音"轟"，大聲。
      8.怳：音"謊"，驚。

           金陵酒肆留別  -- 唐．李白
====================================
  風吹柳花滿店香，吳姬壓酒勸客嘗。
  金陵子弟來相送，欲行不行各盡觴。
  請君試問東流水，別意與之誰短長？
====================================

〔註〕1.觴：音"傷"，酒杯。

      宣州謝朓樓餞別校書叔雲  -- 唐．李白
====================================
  棄我去者，昨日之日不可留。
  亂我心者，今日之日多煩憂。
  長風萬里送秋雁，對此可以酣高樓。
  蓬萊文章建安骨，中間小謝又清發。
  俱懷逸興壯思飛，欲上青天覽明月。
  抽刀斷水水更流，舉杯消愁愁更愁。
  人生在世不稱意，明朝散髮弄扁舟。
====================================

〔註〕1.蓬萊：海中仙府。
      2.建安：漢末孔融、陳琳等人之詩，稱為建安體。
      3.小謝：指謝朓。朓，音"跳"。

          走馬川行奉送封大夫出師西征  -- 唐．岑參
====================================================
  君不見走馬川行雪海邊，平沙莽莽黃入天？
  輪臺九月風夜吼，一川碎石大如斗，隨風滿地石亂走。
  匈奴草黃馬正肥，金山西見煙塵飛，漢家大將西出師。
  將軍金甲夜不脫，半夜軍行戈相撥，風頭如刀面如割。
  馬毛帶雪汗氣蒸，五花連錢旋作冰，幕中草檄硯水凝。
  虜騎聞之應膽懾，料知短兵不相接，車師西門佇獻捷。
====================================================

〔註〕1.五花、連錢：馬名。
      2.檄：音"昔"，文書。

      輪臺歌奉送封大夫出師西征  -- 唐．岑參
====================================
  輪臺城頭夜吹角，輪臺城北旄頭落。
  羽書昨夜過渠黎，單于已在金山西。
  戍樓西望煙塵黑，漢兵屯在輪臺北。
  上將擁旄西出征，平明吹笛大軍行。
  四邊伐鼓雪海湧，三軍大呼陰山動。
  虜塞兵氣連雲屯，戰場白骨纏草根。
  劍河風急雲片闊，沙口石凍馬蹄脫。
  亞相勤王甘苦辛，誓將報主靜邊塵。
  古來青史誰不見？今見功名勝古人。
====================================

〔註〕1.旄頭：星名。旄，音"毛"。
      2.羽書：徵兵用之公文。
      3.單于：匈奴君王。單，音"蟬"。
      4.亞相：次於宰相，指封大夫。
      5.青史：歷史記載。

        白雪歌送武判官歸京  -- 唐．岑參
====================================
  北風卷地白草折，胡天八月即飛雪。
  忽如一夜春風來，千樹萬樹梨花開。
  散入珠簾濕羅幕，狐裘不煖錦衾薄。
  將軍角弓不得控，都護鐵衣冷難著。
  瀚海闌干百丈冰，愁雲慘淡萬里凝。
  中軍置酒飲歸客，胡琴琵琶與羌笛。
  紛紛暮雪下轅門，風掣紅旗凍不翻。
  輪臺東門送君去，去時雪滿天山路。
  山迴路轉不見君，雪上空留馬行處。
====================================

〔註〕1.梨花：色白，用以喻雪。
      2.衾：音"琴"，大衣。
      3.瀚海：沙漠。
      4.闌干：七橫八豎地。
      5.轅門：衙署的外門。
      6.掣：音"徹"，牽動。

     韋諷錄事宅觀曹將軍畫馬圖  -- 唐．杜甫
==========================================
  國初已來畫鞍馬，神妙獨數江都王。
  將軍得名三十載，人間又見真乘黃。
  曾貌先帝照夜白，龍池十日飛霹靂。
  內府殷紅瑪瑙盤，婕妤傳詔才人索。
  盤賜將軍拜舞歸，輕紈細綺相追飛。
  貴戚權門得筆跡，始覺屏障生光輝。
  昔日太宗拳毛騧，近時郭家獅子花。
  今之新圖有二馬，復令識者久嘆嗟。
  此皆騎戰一敵萬，縞素漠漠開風沙。
  其餘七匹亦殊絕，迥若寒空雜煙雪。
  霜蹄蹴踏長楸間，馬官廝養森成列。
  可憐九馬爭神駿，顧視清高氣深穩。
  借問苦心愛者誰？後有韋諷前支遁。
  憶昔巡幸新豐宮，翠華拂天來向東。
  騰驤磊落三萬匹，皆與此圖筋骨同。
  自從獻寶朝河宗，無復射蛟江水中。
  君不見金粟堆前松柏裏，龍媒去盡鳥呼風？
==========================================

〔註〕1.乘黃、照夜白、拳毛騧、獅子花：均為良馬名。騧，音"瓜"。
      2.婕妤、才人：均為宮中女官名。婕妤，音"捷於"。
      3.郭家：指郭子儀。
      4.蹴：音"促"，踢、踏。
      5.楸：音"秋"，一種落葉喬木。
      6.騰驤：形容馬奔馳的快。驤，音"鄉"，高舉、馬奔跑。
      7.河宗：河神。
      8.龍媒：指駿馬。

         丹青引贈曹將軍霸  -- 唐．杜甫
====================================
  將軍魏武之子孫，于今為庶為清門。
  英雄割據雖已矣，文采風流今尚存。
  學書初學衛夫人，但恨無過王右軍。
  丹青不知老將至，富貴于我如浮雲。
  開元之中常引見，承恩數上南熏殿。
  凌煙功臣少顏色，將軍下筆開生面。
  良相頭上進賢冠，猛將腰間大羽箭。
  褒公鄂公毛髮動，英姿颯爽猶酣戰。
  先帝天馬玉花驄，畫工如山貌不同。
  是日牽來赤墀下，迥立閶闔生長風。
  詔謂將軍拂絹素，意匠慘澹經營中。
  斯須九重真龍出，一洗萬古凡馬空。
  玉花卻在御榻上，榻上庭前屹相向。
  至尊含笑催賜金，圉人太僕皆惆悵。
  弟子韓幹早入室，亦能畫馬窮殊相。
  幹惟畫肉不畫骨，忍使驊騮氣凋喪。
  將軍畫善蓋有神，偶逢佳士亦寫真。
  即今漂泊干戈際，屢貌尋常行路人。
  途窮反遭俗眼白，世上未有如公貧。
  但看古來盛名下，終日坎壈纏其身。
====================================

〔註〕1.王右軍：即王羲之。
      2.丹青：圖畫。
      3.凌煙：閣名，貞觀十七年，圖功臣於其閣。
      4.褒公：即段志玄。
      5.鄂公：即尉遲敬德。
      6.墀：音"池"，階上的平地。
      7.閶闔：音"昌合"，紫薇宮門名。
      8.九重：稱帝王居所。
      9.玉花：即玉花驄，玄宗良馬。
     10.圉人、太僕：掌養馬事官名。圉，音"雨"。
     11.驊騮：音"華留"，古良馬名。
     12.坎壈：窮困、境遇不順。壈，音"覽"。

             寄韓諫議  -- 唐．杜甫
====================================
  今我不樂思岳陽，身欲奮飛病在床。
  美人娟娟隔秋水，濯足洞庭望八荒。
  鴻飛冥冥日月白，青楓葉赤天雨霜。
  玉京群帝集北斗，或騎麒麟翳鳳凰。
  芙蓉旌旗煙霧落，影動倒景搖瀟湘。
  星宮之君醉瓊漿，羽人稀少不在旁。
  似聞昨者赤松子，恐是漢代韓張良。
  昔隨劉氏定長安，帷幄未改神慘傷。
  國家成敗吾豈敢，色難腥腐餐楓香。
  周南留滯古所惜，南極老人應壽昌。
  美人胡為隔秋水？焉得置之貢玉堂。
====================================

〔註〕1.濯足：洗腳。濯，音"卓"。
      2.八荒：八方荒遠之地。
      3.玉京：天帝居所。
      4.翳：音"意"，掩蔽、駕御。
      5.瓊漿：美酒。
      6.羽人：仙人。
      7.赤松子：仙人名，神農時雨師。
      8.南極老人：南極星。
      8.玉堂：玉殿。

              古柏行  -- 唐．杜甫
====================================
  孔明廟前有老柏，柯如青銅根如石。
  霜皮溜雨四十圍，黛色參天二千尺。
  君臣已與時際會，樹木猶為人愛惜。
  雲來氣接巫峽長，月出寒通雪山白。
  憶昨路繞錦亭東，先主武侯同閟宮。
  崔嵬枝幹郊原古，窈窕丹青戶牖空。
  落落盤踞雖得地，冥冥孤高多烈風。
  扶持自是神明力，正直原因造化功。
  大廈如傾要樑棟，萬牛迴首丘山重。
  不露文章世已驚，未辭剪伐誰能送？
  苦心豈免容螻蟻？香葉終經宿鸞鳳。
  志士幽人莫怨嗟，古來材大難為用。
====================================

〔註〕1.崔嵬：極言其高。嵬，音"危"，高而不平。
      2.窈窕：幽深。
      3.牖：音"有"，牆側之窗。

      觀公孫大娘弟子舞劍器行  -- 唐．杜甫
====================================
  昔有佳人公孫氏，一舞劍器動四方。
  觀者如山色沮喪，天地為之久低昂。
  霍如羿射九日落，矯如群帝驂龍翔。
  來如雷霆收震怒，罷如江海凝清光。
  絳唇珠袖兩寂寞，晚有弟子傳芬芳。
  臨潁美人在白帝，妙舞此曲神揚揚。
  與余問答既有以，感時撫事增惋傷。
  先帝侍女八千人，公孫劍器初第一。
  五十年間似反掌，風塵澒洞昏王室。
  梨園弟子散如煙，女樂餘姿映寒日。
  金粟堆前木已拱，瞿塘石城草蕭瑟。
  玳筵急管曲復終，樂極哀來月東出。
  老夫不知其所往，足繭荒山轉愁疾。
====================================

〔註〕1.澒：音鬨，相連貌。
      2.玳筵：玳瑁的筵席，喻酒席的珍美。

           石魚湖上醉歌  -- 唐．元結
====================================
  石魚湖，似洞庭，夏水欲滿君山青。
  山為樽，水為沼，酒徒歷歷坐洲島。
  長風連日作大浪，不能廢人運酒舫。
  我持長瓢坐巴丘，酌飲四座以散愁。
====================================

               山石  -- 唐．韓愈
====================================
  山石犖确行徑微，黃昏到寺蝙蝠飛。
  升堂坐階新雨足，芭蕉葉大梔子肥。
  僧言古壁佛畫好，以火來照所見稀。
  鋪床拂席置羹飯，疏糲亦足飽我飢。
  夜深靜臥百蟲絕，清月出嶺光入扉。
  天明獨去無道路，出入高下窮煙霏。
  山紅澗碧紛爛漫，時見松櫪皆十圍。
  當流赤足踏澗石，水聲激激風生衣。
  人生如此自可樂，豈必局促為人鞿？
  嗟哉吾黨二三子，安得至老不更歸？
====================================

〔註〕1.犖确：音"落卻"，亂石不平貌。
      2.疏糲：粗飯。
      3.煙霏：煙霧般的雲氣。
      4.激激：水急流聲。
      5.鞿：音雞，勒馬的韁繩，喻束縛、控制。

        八月十五夜贈張功曹  -- 唐．韓愈
====================================================
  纖雲四捲天無河，清風吹空月舒波。
  沙平水息聲影絕，一杯相屬君當歌。
  君歌聲酸辭且苦，不能聽終淚如雨。
  洞庭連天九疑高，蛟龍出沒猩鼯號。
  十生九死到官所，幽居默默如藏逃。
  下床畏蛇食畏藥，海氣濕蟄熏腥臊。
  昨者州前槌大鼓，嗣皇繼聖登夔皋。
  赦書一日行萬里，罪從大辟皆除死。
  遷者追回流者還，滌瑕蕩垢清朝班。
  州家申名使家抑，坎軻祇得移荊蠻。
  判司卑官不堪說，未免捶楚塵埃間。
  同時輩流多上道，天路幽險難追攀。
  君歌且休聽我歌，我歌今與君殊科。
  一年明月今宵多，人生由命非由他，有酒不飲奈明何？
====================================================

〔註〕1.夔皋：音"葵高"，即伯夔、皋陶，虞舜賢臣。
      2.大辟：死刑。
      3.捶楚：用笞杖擊。
      4.殊科：不同。

      謁衡嶽廟遂宿嶽寺題門樓  -- 唐．韓愈
====================================
  五嶽祭秩皆三公，四方環鎮嵩當中。
  火維地荒足妖怪，天假神柄專其雄。
  噴雲泄霧藏半腹，雖有絕頂誰能窮？
  我來正逢秋雨節，陰氣晦昧無清風。
  潛心默禱若有應，豈非正直能感通？
  須臾靜掃眾峰出，仰見突兀撐青空。
  紫蓋連延接天柱，石廩騰擲堆祝融。
  森然動魄下馬拜，松柏一逕趨靈宮。
  粉牆丹柱動光彩，鬼物圖畫填青紅。
  升階傴僂薦脯酒，欲以菲薄明其衷。
  廟內老人識神意，睢盱偵伺能鞠躬。
  手持盃珓導我擲，云此最吉餘難同。
  竄逐蠻荒幸不死，衣食纔足甘長終。
  侯王將相望久絕，神縱欲福難為功。
  夜投佛寺上高閣，星月掩映雲膧朧。
  猿鳴鐘動不知曙，杲杲寒日生於東。
====================================

〔註〕1.火維：南方屬火，故稱火維。
      2.紫蓋、天柱、石廩、祝融：山名。
      3.傴僂：音"雨樓"，曲背，恭敬貌。
      4.睢盱：音"雖虛"，小人喜悅貌。
      5.盃珓：卜器。珓，音"叫"。
      6.杲杲：音"稿"，太陽明亮貌。

              石鼓歌  -- 唐．韓愈
====================================
  張生手持石鼓文，勸我試作石鼓歌。
  少陵無人謫仙死，才薄將奈石鼓何？
  周綱陵遲四海沸，宣王憤起揮天戈。
  大開明堂受朝賀，諸侯劍佩鳴相磨。
  蒐于岐陽騁雄俊，萬里禽獸皆遮羅。
  鐫功勒成告萬世，鑿石作鼓隳嵯峨。
  從臣才藝咸第一，揀選撰刻留山阿。
  雨淋日炙野火燎，鬼物守護煩撝呵。
  公從何處得紙本？毫髮盡備無差訛。
  辭嚴義密讀難曉，字體不類隸與蝌。
  年深豈免有缺畫？快劍砍斷生蛟鼉。
  鸞翔鳳翥眾仙下，珊瑚碧樹交枝柯。
  金繩鐵索鎖鈕壯，古鼎躍水龍騰梭。
  陋儒編詩不收入，二雅褊迫無委蛇。
  孔子西行不到秦，掎摭星宿遺羲娥。
  嗟余好古生苦晚，對此涕淚雙滂沱。
  憶昔初蒙博士徵，其年始改稱元和。
  故人從軍在右輔，為我度量掘臼科。
  濯冠沐浴告祭酒，如此至寶存豈多？
  氈包席裹可立致，十鼓祇載數駱駝。
  薦諸太廟比郜鼎，光價豈止百倍過？
  聖恩若許留太學，諸生講解得切磋。
  觀經鴻都尚填咽，坐見舉國來奔波。
  剜苔剔蘚露節角，安置妥帖平不頗。
  大廈深簷與蓋覆，經歷久遠期無佗。
  中朝大官老於事，詎肯感激徒媕婀。
  牧童敲火牛礪角，誰復著手為摩挲？
  日銷月鑠就埋沒，六年西顧空吟哦。
  羲之俗書趁姿媚，數紙尚可博白鵝。
  繼周八代爭獸罷，無人收拾理則那。
  方今太平日無事，柄任儒術崇丘軻。
  安能以此上論列，願借辯口如懸河。
  石鼓之歌止於此，嗚呼吾意其蹉跎。
====================================

〔註〕1.少陵、謫仙：杜甫、李白。
      2.蒐：音"搜"，春獵。
      3.遮羅：攔截網羅。
      4.鐫功：功名刻石。
      5.隳：音"灰"，毀。
      6.撝呵：指揮呵斥。撝，音"灰"。
      7.鳳翥：鳳舞。翥，音"祝"。
      8.二雅：詩經大雅、小雅。
      9.委蛇：寬舒貌。
     10.掎摭：引取。
     11.羲娥：日月。羲為羲和，日御；娥為嫦娥，月御。
     12.媕婀：不決貌。
     13.摩挲：顧惜。
     14.丘軻：孔丘、孟軻。

               漁翁  -- 唐．柳宗元
====================================
  漁翁夜傍西巖宿，曉汲清湘燃楚竹。
  煙銷日出不見人，欸乃一聲山水綠。
  迴看天際下中流，巖上無心雲相逐。
====================================

〔註〕1.欸乃：行船櫓聲。欸，音"矮"。

              長恨歌  -- 唐．白居易
====================================
  漢皇重色思傾國，御宇多年求不得。
  楊家有女初長成，養在深閨人未識。
  天生麗質難自棄，一朝選在君王側。
  回眸一笑百媚生，六宮粉黛無顏色。
  春寒賜浴華清池，溫泉水滑洗凝脂。
  侍兒扶起嬌無力，始是新承恩澤時。
  雲鬢花顏金步搖，芙蓉帳暖度春宵。
  春宵苦短日高起，從此君王不早朝。
  承歡侍宴無閒暇，春從春遊夜專夜。
  後宮佳麗三千人，三千寵愛在一身。
  金屋妝成嬌侍夜，玉樓宴罷醉和春。
  姊妹弟兄皆列士，可憐光彩生門戶。
  遂令天下父母心，不重生男重生女。
  驪宮高處入青雲，仙樂風飄處處聞。
  緩歌謾舞凝絲竹，盡日君王看不足。
  漁陽鼙鼓動地來，驚破霓裳羽衣曲。
  九重城闕煙塵生，千乘萬騎西南行。
  翠華搖搖行復止，西出都門百餘里。
  六軍不發無奈何，宛轉蛾眉馬前死。
  花鈿委地無人收，翠翹金雀玉搔頭。
  君王掩面救不得，回看血淚相和流。
  黃埃散漫風蕭索，雲棧縈紆登劍閣。
  峨嵋山下少人行，旌旗無光日色薄。
  蜀江水碧蜀山青，聖主朝朝暮暮情。
  行宮見月傷心色，夜雨聞鈴腸斷聲。
  天旋地轉迴龍馭，到此躊躇不能去。
  馬嵬坡下泥土中，不見玉顏空心處。
  君臣相顧盡霑衣，東望都門信馬歸。
  歸來池苑皆依舊，太液芙蓉未央柳。
  芙蓉如面柳如眉，對此如何不淚垂？
  春風桃李花開日，秋雨梧桐葉落時。
  西宮南內多秋草，落葉滿階紅不掃。
  梨園子弟白髮新，椒房阿監青娥老。
  夕殿螢飛思悄然，孤燈挑盡未成眠。
  遲遲鐘鼓初長夜，耿耿星河欲曙天。
  鴛鴦瓦冷霜華重，翡翠衾寒誰與共？
  悠悠生死別經年，魂魄不曾來入夢。
  臨邛道士鴻都客，能以精誠致魂魄。
  為感君王輾轉思，逐教方士殷勤覓。
  排空馭氣奔如電，升天入地求之遍。
  上窮碧落下黃泉，兩處茫茫皆不見。
  忽聞海上有仙山，山在虛無縹緲間。
  樓閣玲瓏五雲起，其中綽約多仙子。
  中有一人字太真，雪膚花貌參差是。
  金闕西廂叩玉扃，轉教小玉報雙成。
  聞道漢家天子使，九華帳裏夢魂驚。
  攬衣推枕起徘徊，珠箔銀屏迤邐開。
  雲髻半偏新睡覺，花冠不整下堂來。
  風吹仙袂飄飄舉，猶似霓裳羽衣舞。
  玉容寂寞淚闌干，梨花一枝春帶雨。
  含情凝睇謝君王，一別音容兩緲茫。
  昭陽殿裏恩愛絕，蓬萊宮中日月長。
  回頭下望人寰處，不見長安見塵霧。
  唯將舊物表深情，鈿合金釵寄將去。
  釵留一股合一扇，釵擘黃金合分鈿。
  但教心似金鈿堅，天上人間會相見。
  臨別殷勤重寄詞，詞中有誓兩心知。
  七月七日長生殿，夜半無人私語時。
  在天願作比翼鳥，在地願為連理枝。
  天長地久有時盡，此恨綿綿無絕期。
====================================

〔註〕1.御宇：君臨天下。
      2.步搖：首飾名。
      3.金屋、玉樓：華麗房屋、樓宇。
      4.鼙鼓：戰鼓。鼙，音"皮"。
      5.花鈿：婦人首飾。鈿，音"田"。
      6.龍馭：君王車駕。
      7.馬嵬坡：楊貴妃死處。嵬，音"危"。
      8.信馬歸：任其馬而歸。
      9.椒房：皇后居所。
     10.阿監、青娥：太監、宮女。
     11.碧落、黃泉：天上、地下。
     12.綽約：柔弱貌。
     13.小玉：夫差女名。
     14.雙成：董雙成，西王母侍女。
     15.迤邐：音"衣里"，連延貌。
     16.比翼鳥：又名鶼鶼。

              琵琶行  -- 唐．白居易
====================================
  潯陽江頭夜送客，楓葉荻花秋瑟瑟。
  主人下馬客在船，舉酒欲飲無管絃。
  醉不成歡慘將別，別時茫茫江浸月。
  忽聞水上琵琶聲，主人忘歸客不發。
  尋聲暗問彈者誰？琵琶聲停欲語遲。
  移船相近邀相見，添酒回燈重開宴。
  千呼萬喚始出來，猶抱琵琶半遮面。
  轉軸撥絃三兩聲，未成曲調先有情。
  絃絃掩抑聲聲思，似訴平生不得志。
  低眉信手續續彈，說盡心中無限事。
  輕攏慢撚抹復挑，初為霓裳後六么。
  大絃嘈嘈如急雨，小絃切切如私語。
  嘈嘈切切錯雜彈，大珠小珠落玉盤。
  間關鶯語花底滑，幽咽泉流水下灘。
  水泉冷澀絃凝絕，凝絕不通聲漸歇。
  別有幽愁暗恨生，此時無聲勝有聲。
  銀瓶乍破水漿迸，鐵騎突出刀鎗鳴。
  曲終收撥當心畫，四絃一聲如裂帛。
  東船西舫悄無言，唯見江心秋月白。
  沈吟放撥插絃中，整頓衣裳起歛容。
  自言本是京城女，家在蝦蟆陵下住。
  十三學得琵琶成，名屬教坊第一部。
  曲罷長教善才服，妝成每被秋娘妒。
  五陵年少爭纏頭，一曲紅綃不知數。
  鈿頭銀篦擊節碎，血色羅裙翻酒汙。
  今年歡笑復明年，秋月春風等閒度。
  弟走從軍阿姨死，暮去朝來顏色故。
  門前冷落車馬稀，老大嫁作商人婦。
  商人重利輕別離，前月浮梁買茶去。
  去來江口守空船，繞船明月江水寒。
  夜深忽夢少年事，夢啼妝淚紅闌干。
  我聞琵琶已嘆息，又聞此語重唧唧。
  同是天涯淪落人，相逢何必曾相識。
  我從去年辭帝京，謫居臥病潯陽城。
  潯陽地僻無音樂，終歲不聞絲竹聲。
  住近湓城地低濕，黃蘆苦竹繞宅生。
  其間旦暮聞何物？杜鵑啼血猿哀鳴。
  春江花朝秋月夜，往往取酒還獨傾。
  豈無山歌與村笛？嘔啞嘲哳難為聽。
  今夜聞君琵琶語，如聽仙樂耳暫明。
  莫辭更坐彈一曲，為君翻作琵琶行。
  感我此言良久立，卻坐促絃絃轉急。
  淒淒不似向前聲，滿座重聞皆掩泣。
  座中泣下誰最多？江州司馬青衫濕。
====================================

〔註〕1.瑟瑟：風聲。
      2.間關、幽咽：鶯語、流泉聲。
      3.善才：樂師。
      4.秋娘：杜秋娘，唐李錡妾。
      5.纏頭：賞歌舞者的錢。
      6.紅綃：綵帛。綃，音"消"。
      7.闌干：縱橫。
      8.唧唧：嘆息聲。
      9.嘔啞：小兒學語聲。
     10.嘲哳：鳥語聲。哳，音"札"。

               韓碑  -- 唐．李商隱
========================================
  元和天子神武姿，彼何人哉軒與羲。
  誓將上雪列聖恥，坐法宮中朝四夷。
  淮西有賊五十載，封狼生貙貙生羆。
  不據山河據平地，長戈利矛日可麾。
  帝得聖相相曰度，賊斫不死神扶持。
  腰懸相印作都統，陰風慘澹天王旗。
  愬武古通作牙爪，儀曹外郎載筆隨。
  行軍司馬智且勇，十四萬眾猶虎貔。
  入蔡縛賊獻太廟，功無與讓恩不訾。
  帝曰汝度功第一，汝從事愈宜為辭。
  愈拜稽首蹈且舞，金石刻畫臣能為。
  古者世稱大手筆，此事不係於職司。
  當仁自古有不讓，言訖屢頷天子頤。
  公退齋戒坐小閣，濡染大筆何淋漓。
  點竄堯典舜典字，塗改清廟生民詩。
  文成破體書在紙，清晨再拜鋪丹墀。
  表曰臣愈昧死上，詠神聖功書之碑。
  碑高三丈字如斗，負以靈鼇蟠以螭。
  句奇語重喻者少，讒之天子言其私。
  長繩百尺拽碑倒，麤沙大石相磨治。
  公之斯文若元氣，先時已入人肝脾。
  湯盤孔鼎有述作，今無其器存其辭。
  鳴呼聖皇及聖相，相與烜赫流淳熙。
  公之斯文不示後，曷與三五相攀追？
  願書萬本誦萬遍，口角流沫右手胝。
  傳之七十有二代，以為封禪玉檢明堂基。
========================================

〔註〕1.軒與羲：軒轅氏和伏羲氏。
      2.貙、羆、貔：音"輸"、"皮"、"皮"，均為兇猛動物。
      3.愬武古通：李愬、韓公武、李道古、李文通。
      4.恩不訾：恩無量。訾，音"咨"。
      5.頷：音"憾"，點頭。
      6.丹墀：以丹漆地。墀，音"池"。
      7.湯盤：商湯沐浴之盤，刻銘為戒。
      8.孔鼎：孔氏鼎銘。
      9.烜赫：火盛貌。
     10.淳熙：盛大光明。

              燕歌行  -- 唐．高適
======================================
  漢家煙塵在東北，漢將辭家破殘賊。
  男兒本自重橫行，天子非常賜顏色。
  摐金伐鼓下榆關，旌旗逶迤碣石間。
  校尉羽書飛瀚海，單于獵火照狼山。
  山川蕭條極邊土，胡騎憑陵雜風雨。
  戰士軍前半死生，美人帳下猶歌舞。
  大漠窮秋塞草衰，孤城落日鬥兵稀。
  身當恩遇常輕敵，力盡關山未解圍。
  鐵衣遠戍辛勤久，玉箸應啼別離後。
  少婦城南欲斷腸，征人薊北空回首。
  邊風飄飄那可度，絕域蒼茫更何有？
  殺氣三時作陣雲，寒聲一夜傳刁斗。
  相看白刃血紛紛，死節從來豈顧勳。
  君不見沙場征戰苦，至今猶憶李將軍。
======================================

〔註〕1.煙塵：稱叛亂。
      2.從金伐鼓：鳴鑼擊鼓。
      3.逶迤：連綿延接。
      4.瀚海：沙漠。
      5.玉筋：眼淚。
      6.刁斗：古行軍用具，夜鳴之以警眾報時。

             古從軍行  -- 唐．李頎
====================================
  白日登山望烽火，黃昏飲馬傍交河。
  行人刁斗風沙暗，公主琵琶幽怨多。
  野營萬里無城郭，雨雪紛紛連大漠。
  胡雁哀鳴夜夜飛，胡兒眼淚雙雙落。
  聞道玉門猶被遮，應將性命逐輕車。
  年年戰骨埋荒外，空見葡萄入漢家。
====================================

〔註〕1.輕車：輕車將軍，即漢朝李廣。

            洛陽女兒行  -- 唐．王維
====================================
  洛陽女兒對門居，纔可容顏十五餘。
  良人玉勒乘驄馬，侍女金盤膾鯉魚。
  畫閣朱樓盡相望，紅桃綠柳垂簷向。
  羅幃送上七香車，寶扇迎歸九華帳。
  狂夫富貴在青春，意氣驕奢劇季倫。
  自憐碧玉親教舞，不惜珊瑚持與人。
  春窗曙滅九微火，九微片片飛花璅。
  戲罷曾無理曲時，妝成祇是薰香坐。
  城中相識盡繁華，日夜經過趙李家。
  誰憐越女顏如玉？貧賤江頭自浣紗。
====================================

〔註〕1.玉勒：玉製的馬絡頭。
      2.驄馬：雄健的馬。
      3.七香車：華貴的車。
      4.季倫：晉朝石崇，富可敵國。
      5.璅：音"瑣"，細小。
      6.越女：指西施。

              老將行  -- 唐．王維
====================================
  少年十五二十時，步行奪得胡馬騎。
  射殺山中白額虎，肯數鄴下黃鬚兒。
  一身轉戰三千里，一劍曾當百萬師。
  漢兵奮迅如霹靂，虜騎奔騰畏蒺蔾。
  衛青不敗由天幸，李廣無功緣數奇。
  自從棄置便衰朽，世事蹉跎成白首。
  昔時飛箭無全目，今日垂陽生左肘。
  路旁時賣故侯瓜，門前學種先生柳。
  蒼茫古木連窮巷，寥落寒山對虛牖。
  誓令疏勒出飛泉，不似穎川空使酒。
  賀蘭山下陣如雲，羽檄交馳日夕聞。
  節使三河募年少，詔書五道出將軍。
  試拂鐵衣如雪色，聊持寶劍動星文。
  願得燕弓射大將，恥令越甲鳴吾君。
  莫嫌舊日雲中守，猶堪一戰立功勳。
====================================

〔註〕1.黃鬚兒：即曹彰。
      2.蒺藜：即鐵蒺藜，用以布敵路。

              桃源行  -- 唐．王維
====================================
  漁舟逐水愛山春，兩岸桃花夾古津。
  坐看紅樹不知遠，行盡青溪不見人。
  山口潛行始隈隩，山開曠望旋平陸。
  遙看一處攢雲樹，近入千家散花竹。
  樵客初傳漢姓名，居人未改秦衣服。
  居人共住武陵源，還從物外起田園。
  月明松下房櫳靜，日出雲中雞犬喧。
  驚聞俗客爭來集，競引還家問都邑。
  平明閭巷掃花開，薄暮漁樵乘水入。
  初因避地去人間，更聞神仙遂不還。
  峽裏誰知有人事，世中遙望空雲山。
  不疑靈境難聞見，塵心未盡思鄉縣。
  出洞無論隔山水，辭家終擬長遊衍。
  自謂經過舊不迷，安知峰壑今來變。
  當時只記入山深，青溪幾度到雲林？
  春來遍是桃花水，不辨仙源何處尋？
====================================

〔註〕1.津：渡。
      2.紅樹：桃花。
      3.隈隩：言山口曲而深。隩，音"寓"。
      4.攢：聚。
      5.櫳：音"龍"，窗牖。
      6.平明：天初明。
      7.遊衍：恣意出遊。衍，音"眼"。

              蜀道難  -- 唐．李白
==============================================
  噫、吁、戲，危乎高哉！蜀道之難難於上青天！
  蠶叢及魚鳧，開國何茫然。
  爾來四萬八千歲，不與秦塞通人煙。
  西當太白有鳥道，可以橫絕峨嵋巔。
  地崩山摧壯士死，然後天梯石棧方鉤連。
  上有六龍回日之高標，下有衝波逆折之回川。
  黃鶴之飛尚不得過，猿猱欲度愁攀援。
  青泥何盤盤，百步九折縈巖巒。
  捫參歷井仰脅息，以手撫膺坐長歎。
  問君西遊何時還？畏途巉巖不可攀。
  但見悲鳥號古木，雄飛雌從繞林間。
  又聞子規啼，夜月愁空山。
  蜀道之難難於上青天，使人聽此凋朱顏。
  連峰去天不盈尺，枯松倒掛倚絕壁。
  飛湍瀑流爭喧豗，砯崖轉石萬壑雷。
  其險也若此！嗟爾遠道之人，胡為乎來哉？
  劍閣崢嶸而崔嵬，一夫當關，萬夫莫開。
  所守或匪親，化為狼與豺。
  朝避猛虎，夕避長蛇，磨牙吮血，殺人如麻。
  錦城雖云樂，不如早還家。
  蜀道之難難於上青天，側身西望長咨嗟。
==============================================

〔註〕1.蠶叢、魚鳧：最初的蜀王名。鳧，音"扶"。
      2.鳥道：飛鳥的路，稱險絕的山徑。
      3.地崩山摧壯士死：秦惠王許嫁女於蜀王，蜀王遣五力士迎接。至梓潼，
              遇巨蛇隱於穴，五力士拉之，致山崩成五嶺，力士與惠王女俱亡，

              至此秦蜀道路方通。
      4.猿猱：手足最便捷之猴類。猱，音"撓"。
      5.參、井：均為參宿名。
      6.子規：杜鵑，為蜀王望帝杜宇死後所化。
      7.朱顏：稱少年人。
      8.喧豗：聲音熱鬧。豗，音"灰"。
      9.砯崖：水擊岩石聲。砯，其音難辨。中文系統作"拼"；正業書局"辭海"
              作"娉"；大孚書局"唐詩三百首導讀"作"窘"；駱駝出版社"詩學
              理論與詮釋"作"烹"，各書所列之音均相異。另一容易弄混之字
              "砅"，音"力"，履石渡水。

          長相思二首之一   -- 唐．李白
====================================================
  長相思，在長安。
  絡緯秋啼金井闌，微霜淒淒簟色寒。
  孤燈不明思欲絕，卷帷望月空長歎，美人如花隔雲端。
  上有青冥之長天，下有淥水之波瀾。
  天長路遠魂飛苦，夢魂不到關山難。
  長相思，摧心肝。
====================================================

〔註〕1.絡緯：蟲名，形似蚱蜢。
      2.井闌：井上闌干。
      3.青冥：色青而高遠。
      4.淥水：清水。淥，音"路"。

          長相思二首之二  -- 唐．李白
============================================
  日色欲盡花含煙，月明如素愁不眠。
  趙瑟初停鳳凰柱，蜀琴欲奏鴛鴦絃。
  此曲有意無人傳，願隨春風寄燕然。
  憶君迢迢隔青天，昔時橫波目，今作流淚泉。
  不信妾腸斷，歸來看取明鏡前。
============================================

〔註〕1.趙瑟：趙女善鼓瑟，故稱趙瑟。
      2.蜀琴：司馬相如為蜀人，善彈琴，故稱蜀琴。

          行路難三首之一  -- 唐．李白
====================================
  金樽清酒斗十千，玉盤珍饈值萬錢。
  停杯投箸不能食，拔劍四顧心茫然。
  欲渡黃河冰塞川，將登太行雪暗天。
  閒來垂釣碧溪上，忽復乘舟夢日邊。
  行路難！行路難！多歧路，今安在？
  長風破浪會有時，直挂雲帆濟滄海。
====================================

          行路難三首之二  -- 唐．李白
==========================================
  大道如青天，我獨不得出。
  羞逐長安社中兒，赤雞白狗賭梨栗。
  彈劍作歌奏苦聲，曳裾王門不稱情。
  淮陰市井笑韓信，漢朝公卿忌賈生。
  君不見昔時燕家重郭隗，擁篲折節無嫌猜。
  劇辛樂毅感恩分，輸肝剖膽效英才。
  昭王白骨縈蔓草，誰人更掃黃金臺？
  行路難，歸去來！
==========================================

〔註〕1.社中兒：社會中少年兒郎。
      2.彈劍作歌：指戰國孟嘗君門下食客馮驩。
      3.曳裾王門：指漢朝鄒陽。裾，音"居"，衣的前襟。
      4.黃金臺：燕昭王築，置千金於臺上，以延天下士。

          行路難三首之三  -- 唐．李白
==========================================
  有耳莫洗穎川水，有口莫食首陽蕨。
  含光混世貴無名，何用孤高比雲月？
  吾觀自古賢達人，功成不退皆殞身。
  子胥既棄吳江上，屈原終投湘水濱。
  陸機雄才豈自保？李斯稅駕苦不早。
  華亭鶴唳詎可聞？上蔡蒼鷹何足道？
  君不見吳中張翰稱達生，秋風忽憶江東行。
  且樂生前一杯酒，何須身後千載名。
==========================================

〔註〕1.潁川：許由不欲聞堯召，洗耳於潁水之濱。
      2.首陽：伯夷叔齊恥食周粟，餓死於首陽山。
      3.陸機：晉人，故居在華亭，受讒而死。
      4.李斯：秦始皇相，自稱上蔡布衣，後被趙高誣害。

              將進酒  -- 唐．李白
====================================================
  君不見黃河之水天上來，奔流到海不復回？
  君不見高堂明鏡悲白髮，朝如青絲暮成雪？
  人生得意須盡歡，莫使金樽空對月。
  天生我材必有用，千金散盡還復來。
  烹羊宰牛且為樂，會須一飲三百杯。
  岑夫子！丹丘生！將進酒，君莫停。
  與君歌一曲，請君為我傾耳聽。
  鐘鼓饌玉不足貴，但願長醉不願醒。
  古來聖賢皆寂寞，惟有飲者留其名。
  陳王昔時宴平樂，斗酒十千恣讙謔。
  主人何為言少錢？徑須沽取對君酌。
  五花馬，千金裘，呼兒將出換美酒，與爾同銷萬古愁。
====================================================

〔註〕1.青絲：少年時頭髮。
      2.金樽：酒杯。
      3.陳王：即曹植，其"名都篇"一詩云："歸來宴平樂，美酒斗十千"。

              兵車行  -- 唐．杜甫
==========================================
  車轔轔，馬蕭蕭，行人弓箭各在腰。
  耶孃妻子走相送，塵埃不見咸陽橋。
  牽衣頓足攔道哭，哭聲直上干雲霄。
  道旁過者問行人，行人但云點行頻。
  或從十五北防河，便至四十西營田。
  去時里正與裹頭，歸來頭白還戍邊。
  邊庭流血成海水，武皇開邊意未已。
  君不聞漢家山東二百州，千村萬落生荊杞？
  縱有健婦把鋤犁，禾生隴畝無東西。
  況復秦兵耐苦戰，被驅不異犬與雞。
  長者雖有問，役夫敢申恨？
  且如今年冬，未休關西卒。
  縣官急索租，租稅從何出？
  信知生男惡，反是生女好。
  生女猶得嫁比鄰，生男埋沒隨百草。
  君不見青海頭，古來白骨無人收？
  新鬼煩冤舊鬼哭，天陰雨濕聲啾啾。
==========================================

〔註〕1.行：音航，行伍。
      2.荊杞：荊棘枸杞，均為野草。

              麗人行  -- 唐．杜甫
==========================================
  三月三日天氣新，長安水邊多麗人。
  態濃意遠淑且真，肌理細膩骨肉勻。
  繡羅衣裳照暮春，蹙金孔雀銀麒麟。
  頭上何所有？翠微□葉垂鬢唇。       □ = 句去口換盍
  背後何所見？珠壓腰衱穩稱身。
  就中雲幕椒房親，賜名大國虢與秦。
  紫駝之峰出翠釜，水精之盤行素鱗。
  犀箸厭飫久未下，鸞刀縷切空紛綸。
  黃門飛鞚不動塵，御廚絡繹送八珍。
  簫鼓哀吟感鬼神，賓從雜遝實要津。
  後來鞍馬何逡巡？當軒下馬入錦茵。
  楊花雪落覆白蘋，青鳥飛去銜紅巾。
  炙手可熱勢絕倫，慎莫近前丞相嗔。
==========================================

〔註〕1.蹙金：用金線繡衣。
      2.翠微：裴翠。
      3.□葉：婦女髻上的花飾。
      4.腰衱：裙拖。衱，音"劫"。
      5.椒房：后妃。
      6.虢：音"國"。
      7.素鱗：鮮魚。
      8.饜飫：飽食。
      9.黃門：太監。
     10.飛鞚：形容馬跑得快。
     11.要津：居要職的官。
     12.逡巡：徐行。逡，音ㄑㄩㄣ。

              哀江頭  -- 唐．杜甫
====================================
  少陵野老吞聲哭，春日潛行曲江曲。
  江頭宮殿鎖千門，細柳新蒲為誰綠？
  憶昔霓旌下南苑，苑中景物生顏色。
  昭陽殿裏第一人，同輦隨君侍君側。
  輦前才人帶弓箭，白馬嚼齧黃金勒。
  翻身向天仰射雲，一箭正墜雙飛翼。
  明眸皓齒今何在？血污遊魂歸不得。
  清渭東流劍閣深，去住彼此無消息。
  人生有情淚沾臆，江水江花豈終極？
  黃昏胡騎塵滿城，欲往城南望城北。
====================================

〔註〕1.少陵野老：杜甫自稱。
      2.輦：音"捻"，帝王所乘之車。

              哀王孫  -- 唐．杜甫
====================================
  長安城頭頭白烏，夜飛延秋門上呼。
  又向人家啄大屋，屋底達官走避胡。
  金鞭斷折九馬死，骨肉不待同馳驅。
  腰下寶玦青珊瑚，可憐王孫泣路隅。
  問之不肯道姓名，但道困苦乞為奴。
  已經百日竄荊棘，身上無有完肌膚。
  高弟子孫盡隆準，龍種自與常人殊。
  豺狼在邑龍在野，王孫善保千金軀。
  不敢長語臨交衢，且為王孫立斯須。
  昨夜東風吹血腥，東來橐駝滿舊都。
  朔方健兒好身手，昔何勇銳今何愚？
  竊聞天子已傳位，聖德北服南單于。
  花門剺面請雪恥，慎勿出口他人狙。
  哀哉王孫慎勿疏，五陵佳氣無時無。
====================================

〔註〕1.寶玦：寶貴的玉佩。玦，音"決"。
      2.隆準：高鼻。
      3.交衢：四通的路。衢，音"麴"。
      4.斯須：頃刻。
      5.橐：音"駝"。
      6.朔方：北方。
      7.剺面：割其面皮，以示誠意。剺，音"犁"。


§五言絕句

           鹿柴  -- 唐．王維
============================
  空山不見人，但聞人語響。
  返景入深林，復照青苔上。
============================

〔註〕1.返景：返影。

          竹里館  -- 唐．王維
============================
  獨坐幽篁裡，彈琴復長嘯。
  深林人不知，明月來相照。
============================

〔註〕1.篁：音皇，竹林。

           送別  -- 唐．王維
============================
  山中相送罷，日暮掩柴扉。
  春草明年綠，王孫歸不歸？
============================

           相思  -- 唐．王維
============================
  紅豆生南國，春來發幾枝？
  願君多采擷，此物最相思。
============================

〔註〕1.春字應作秋字，否則和紅豆結實的季節不符。萬首唐人絕句："紅杏生
        南國，春來發幾枝"，紅豆變成了紅杏，原是紅杏在春來時發故枝，因
        此有些版本誤為春字。

           雜詩  -- 唐．王維
============================
  君自故鄉來，應知故鄉事。
  來日綺窗前，寒梅著花未？
============================

          送崔九  -- 唐．裴迪
============================
  歸山深淺去，須盡丘壑美。
  莫學武陵人，暫遊桃源裡。
============================

〔註〕1.武陵人：指桃花源記中捕魚為業的武陵人。

        終南望餘雪  -- 唐．祖詠
============================
  終南陰嶺秀，積雪浮雲端。
  林表明霽色，城中增暮寒。
============================

         宿建德江  -- 唐．孟浩然
============================
  移舟泊煙渚，日暮客愁新。
  野曠天低樹，江清月近人。
============================

〔註〕1.煙渚：煙霧籠罩著的小洲。

           春曉  -- 唐．孟浩然
============================
  春眠不覺曉，處處聞啼鳥。
  夜來風雨聲，花落知多少？
============================

           夜思  -- 唐．李白
============================
  床前明月光，疑是地上霜。
  舉頭望明月，低頭思故鄉。
============================

           怨情  -- 唐．李白
============================
  美人捲珠簾，深坐蹙蛾眉。
  但見淚痕濕，不知心恨誰？
============================

          玉階怨  -- 唐．李白
============================
  玉階生白露，夜久侵羅襪。
  卻下水晶簾，玲瓏望秋月。
============================

          八陣圖  -- 唐．杜甫
============================
  功蓋三分國，名成八陣圖。
  江流石不轉，遺恨失吞吳。
============================

         登鸛雀樓  -- 唐．王之渙
============================
  白日依山盡，黃河入海流。
  欲窮千里目，更上一層樓。
============================

          送靈澈  -- 唐．劉長卿
============================
  蒼蒼竹林寺，杳杳鐘聲晚。
  荷笠帶斜陽，青山獨歸遠。
============================

           彈琴  -- 唐．劉長卿
============================
  泠泠七絃上，靜聽松風寒。
  古調雖自愛，今人多不彈。
============================

〔註〕1.泠泠：音玲玲，清越之聲。

          送上人  -- 唐．劉長卿
============================
  孤雲將野鶴，豈向人間住？
  莫買沃洲山，時人已知處。
============================

       秋夜寄邱員外  -- 唐．韋應物
============================
  懷君屬秋夜，散步詠涼天。
  空山松子落，幽人應未眠。
============================

           聽箏  -- 唐．李端
============================
  鳴箏金粟柱，素手玉房前。
  欲得周郎顧，時時誤拂絃。
============================

          新嫁娘  -- 唐．王建
============================
  三日入廚下，洗手作羹湯。
  未諳姑食性，先遣小姑嘗。
============================

〔註〕1.諳：音"暗"，熟悉。

          玉臺體  -- 唐．權德輿
============================
  昨夜裙帶解，今朝蟢子飛。
  鉛華不可棄，莫是□砧歸。    □ = 蒿在木之上
============================

〔註〕1.帶解蟢飛：均為夫歸先兆。"裙帶解，有酒食；蟢子緣人衣，有喜事。"
      2.□砧：喻丈夫。

           江雪  -- 唐．柳宗元
============================
  千山鳥飛絕，萬徑人蹤滅。
  孤舟簑笠翁，獨釣寒江雪。
============================

           行宮  -- 唐．元稹
============================
  寥落古行宮，宮花寂寞紅。
  白頭宮女在，閒坐說玄宗。
============================

         問劉十九  -- 唐．白居易
============================
  綠螘新醅酒，紅泥小火爐。
  晚來天欲雪，能飲一杯無？
============================

〔註〕1.綠螘：酒名。螘，音以。

          何滿子  -- 唐．張祜
============================
  故國三千里，深宮二十年。
  一聲何滿子，雙淚落君前。
============================

〔註〕1.何滿子：詞曲名，本唐開元中滄洲歌者，臨刑進此曲以贖死，竟不得
                免。

         登樂遊原  -- 唐．李商隱
============================
  向晚意不適，驅車登古原。
  夕陽無限好，只是近黃昏。
============================

        尋隱者不遇  -- 唐．賈島
============================
  松下問童子，言師採藥去。
  只在此山中，雲深不知處。
============================

          渡漢江  -- 唐．李頻
============================
  嶺外音書絕，經冬復立春。
  近鄉情更怯，不敢問來人。
============================

           春怨  -- 唐．金昌緒
============================
  打起黃鶯兒，莫教枝上啼。
  啼時驚妾夢，不得到遼西。
============================

          哥舒歌  -- 唐．西鄙人
============================
  北斗七星高，哥舒夜帶刀。
  至今窺牧馬，不敢過臨洮。
============================

      長干行二首之一  -- 唐．崔顥
============================
  君家何處住？妾住在橫塘。
  停船暫借問，或恐是同鄉。
============================

      長干行二首之二  -- 唐．崔顥
============================
  家臨九江水，來去九江側。
  同是長干人，生小不相識。
============================

      塞下曲四首之一  -- 唐．盧綸
============================
  鷲翎金僕姑，燕尾繡蝥弧。
  獨立揚新令，千營共一呼。
============================

〔註〕1.金僕姑：箭名。
      2.蝥弧：旗名。蝥，音毛。

      塞下曲四首之二  -- 唐．盧綸
============================
  林暗草驚風，將軍夜引弓。
  平明尋白羽，沒在石稜中。
============================

〔註〕1.白羽：稱箭。
      2.石稜：石的稜角。漢李廣出獵，見草中石，以為虎而射之，中石沒鏃。

      塞下曲四首之三  -- 唐．盧綸
============================
  月黑雁飛高，單于夜遁逃。
  欲將輕騎逐，大雪滿弓刀。
============================

      塞下曲四首之四  -- 唐．盧綸
============================
  野幕蔽瓊筵，羌戎賀勞旋。
  醉和金甲舞，雷鼓動山川。
============================

          江南曲  -- 唐．李益
============================
  嫁得瞿塘賈，朝朝誤妾期。
  早知潮有信，嫁與弄潮兒。
============================


§七言絕句

             回鄉偶書  -- 唐．賀知章
====================================
  少小離家老大回，鄉音無改鬢毛摧。
  兒童相見不相識，笑問客從何處來。
====================================

〔註〕1.摧坊本作衰，但回、來為十灰韻，衰為四支韻，因此應以摧為正。

              桃花溪  -- 唐．張旭
====================================
  隱隱飛橋隔野煙，石磯西畔問漁船。
  桃花盡日隨流水，洞在清谿何處邊？
====================================

        九月九日憶山東兄弟  -- 唐．王維
====================================
  獨在異鄉為異客，每逢佳節倍思親。
  遙知兄弟登高處，遍插茱萸少一人。
====================================

              渭城曲  -- 唐．王維
====================================
  渭城朝雨浥輕塵，客舍青青柳色新。
  勸君更盡一杯酒，西出陽關無故人。
====================================

〔註〕1.浥：音意，沾濕。

              秋夜曲  -- 唐．王維
====================================
  桂魄初生秋露微，輕羅已薄未更衣。
  銀箏夜久殷勤弄，心怯空房不忍歸。
====================================

〔註〕1.桂魄：稱月亮，傳說月中有桂樹。

           芙蓉樓送辛漸  -- 唐．王昌齡
====================================
  寒雨連江夜入吳，平明送客楚山孤。
  洛陽親友如相問，一片冰心在玉壺。
====================================

〔註〕1.玉壼：鮑照"直如朱絲繩，清如玉壼冰"。

               閨怨  -- 唐．王昌齡
====================================
  閨中少婦不知愁，春日凝妝上翠樓。
  忽見陌頭楊柳色，悔教夫婿覓封侯。
====================================

〔註〕1.陌頭：路頭。

              春宮曲  -- 唐．王昌齡
====================================
  昨夜風開露井桃，未央前殿月輪高。
  平陽歌舞新承寵，簾外春寒賜錦袍。
====================================

〔註〕1.平陽：漢武帝在其姊平陽公主家宴飲時，見歌女衛子夫而愛之，公主
              將之送進宮中，備受寵愛，後立為皇后。

              長信怨  -- 唐．王昌齡
====================================
  奉帚平明金殿開，暫將團扇共徘徊。
  玉顏不及寒鴉色，猶帶昭陽日影來。
====================================

〔註〕1.奉帚：拿著掃帚。
      2.團扇：漢班婕妤因趙飛燕姐妹而失寵後，寫"怨歌行"以團扇被棄喻自
              己失寵。
      3.昭陽：趙飛燕姐妹所居。

               出塞  -- 唐．王昌齡
====================================
  秦時明月漢時關，萬里長征人未還。
  但使龍城飛將在，不教胡馬渡陰山。
====================================

〔註〕1.龍城飛將：指漢衛青、李廣。

              涼州詞  -- 唐．王翰
====================================
  葡萄美酒夜光杯，欲飲琵琶馬上催。
  醉臥沙場君莫笑，古來征戰幾人回？
====================================

          送孟浩然之廣陵  -- 唐．李白
====================================
  故人西辭黃鶴樓，煙花三月下揚州。
  孤帆遠影碧空盡，惟見長江天際流。
====================================

〔註〕1.煙花：喻繁華。
      2.第三句敦煌本作"孤帆遠映綠山盡"，宋本作"孤帆遠映碧山盡"，明嘉
        靖本作"孤帆遠影碧空盡"。但碧空適合寫九月秋景，不適於三月春景，
        而孤帆遠影有些許重複，因此應以敦煌本或宋本之句為正。

              下江陵  -- 唐．李白
====================================
  朝辭白帝彩雲間，千里江陵一日還。
  兩岸猿聲啼不住，輕舟已過萬重山。
====================================

          清平調三首之一  -- 唐．李白
====================================
  雲想衣裳花想容，春風拂檻露華濃。
  若非群玉山頭見，會向瑤臺月下逢。
====================================

〔註〕1.群玉山：西王母所居。
      2.瑤臺：美玉為飾的臺，為仙女所居。

          清平調三首之二  -- 唐．李白
====================================
  一枝紅豔露凝香，雲雨巫山枉斷腸。
  借問漢宮誰得似？可憐飛燕倚新妝。
====================================

〔註〕1.雲雨巫山：稱男女幽會。
      2.飛燕：指趙飛燕，漢成帝立為后。

          清平調三首之三  -- 唐．李白
====================================
  名花傾國兩相歡，常得君王帶笑看。
  解釋春風無限恨，沉香亭北倚闌干。
====================================

             逢入京使  -- 唐．岑參
====================================
  故園東望路漫漫，雙袖龍鍾淚不乾。
  馬上相逢無紙筆，憑君傳語報平安。
====================================

           江南逢李龜年  -- 唐．杜甫
====================================
  岐王宅裡尋常見，崔九堂前幾度聞。
  正是江南好風景，落花時節又逢君。
====================================

             滁州西澗  -- 唐．韋應物
====================================
  獨憐幽草澗邊生，上有黃鸝深樹鳴。
  春潮帶雨晚來急，野渡無人舟自橫。
====================================

             楓橋夜泊  -- 唐．張繼
====================================
  月落烏啼霜滿天，江楓漁火對愁眠。
  姑蘇城外寒山寺，夜半鐘聲到客船。
====================================

               寒食  -- 唐．韓翃
====================================
  春城無處不飛花，寒食東風御柳斜。
  日暮漢宮傳蠟燭，輕煙散入五侯家。
====================================

〔註〕1.寒食：春秋時介之推輔佐晉文公回國即位後，即隱居綿山不出。文公
              燒山逼之，不料介之推竟抱樹而死。文公為悼念他，遂於其忌
              日禁火寒食。現約在清明節前一或二日。
      2.五侯：本指後漢桓帝所封五侯，此處喻唐代外戚、宦官。

               月夜  -- 唐．劉方平
====================================
  更深月色半人家，北斗闌干南斗斜。
  今夜偏知春氣暖，蟲聲新透綠窗紗。
====================================

〔註〕1.闌干：橫的意思。

               春怨  -- 唐．劉方平
====================================
  紗窗日落漸黃昏，金屋無人見淚痕。
  寂寞空庭春欲晚，梨花滿地不開門。
====================================

〔註〕1.金屋：華麗的屋，用稱婦女的住所。

              征人怨  -- 唐．柳中庸
====================================
  歲歲金河復玉關，朝朝馬策與刀環。
  三春白雪歸青塚，萬里黃河繞黑山。
====================================

               宮詞  -- 唐．顧況
====================================
  玉樓天半起笙歌，風送宮嬪笑語和。
  月殿影開聞夜漏，水晶簾捲近秋河。
====================================

〔註〕1.玉樓：華貴的樓，用稱宮女的住所。
      2.秋河：即天河。

          夜上受降城聞笛  -- 唐．李益
====================================
  回樂峰前沙似雪，受降城外月如霜。
  不知何處吹蘆管，一夜征人盡望鄉。
====================================

              烏衣巷  -- 唐．劉禹錫
====================================
  朱雀橋邊野草花，烏衣巷口夕陽斜。
  舊時王謝堂前燕，飛入尋常百姓家。
====================================

〔註〕1.王謝：指晉時王導、謝安（一說謝鯤、謝靈運）。

               春詞  -- 唐．劉禹錫
====================================
  新妝宜面下朱樓，深鎖春光一院愁。
  行到中庭數花朵，蜻蜓飛上玉搔頭。
====================================

〔註〕1.朱樓：深紅色的樓，稱宮女所居的樓。
      2.玉搔頭：用玉製的一種首飾。

              後宮詞  -- 唐．白居易
====================================
  淚濕羅巾夢不成，夜深前殿按歌聲。
  紅顏未老恩先斷，斜倚薰籠坐到明。
====================================

〔註〕1.按歌：按節拍而歌。
      2.薰籠：用以烘薰衣服的用具。

              贈內人  -- 唐．張祜
====================================
  禁門宮樹月痕過，媚眼惟看宿鷺窠。
  斜拔玉釵燈影畔，剔開紅燄救飛蛾。
====================================

〔註〕1.內人：指宮女。

          集靈臺二首之一  -- 唐．張祜
====================================
  日光斜照集靈臺，紅樹花迎曉露開。
  昨夜上皇新授籙，太真含笑入簾來。
====================================

〔註〕1.受籙：錄貴妃的名。
      2.太真：即楊貴妃。

          集靈臺二首之二  -- 唐．張祜
====================================
  虢國夫人承主恩，平明騎馬入宮門。
  卻嫌脂粉污顏色，淡掃蛾眉朝至尊。
====================================

〔註〕1.虢國夫人：楊貴妃長姊。虢，音國。

             題金陵渡  -- 唐．張祜
====================================
  金陵津渡小山樓，一宿行人自可愁。
  潮落夜江斜月裡，兩三星火是瓜州。
====================================

               宮詞  -- 唐．朱慶餘
====================================
  寂寂花時閉院門，美人相並立瓊軒。
  含情欲說宮中事，鸚鵡前頭不敢言。
====================================

〔註〕1.瓊軒：稱華麗的屋。

            近試上張水部  -- 唐．朱慶餘
====================================
  洞房昨夜停紅燭，待曉堂前拜舅姑。
  妝罷低聲問夫婿，畫眉深淺入時無？
====================================

         將赴吳興登樂遊原  -- 唐．杜牧
====================================
  清時有味是無能，閒愛孤雲靜愛僧。
  欲把一麾江海去，樂遊原上望昭陵。
====================================

〔註〕1.麾：旗旌一類的東西，用以指揮。

               赤壁  -- 唐．杜牧
====================================
  折戟沈沙鐵未銷，自將磨洗認前朝。
  東風不與周郎便，銅雀春深鎖二喬。
====================================

              泊秦淮  -- 唐．杜牧
====================================
  煙籠寒水月籠沙，夜泊秦淮近酒家。
  商女不知亡國恨，隔江猶唱後庭花。
====================================

〔註〕1.商女：賣唱的歌女。

          寄揚州韓綽判官  -- 唐．杜牧
====================================
  青山隱隱水迢迢，秋盡江南草未凋。
  二十四橋明月夜，玉人何處教吹簫？
====================================

               遣懷  -- 唐．杜牧
====================================
  落魄江湖載酒行，楚腰纖細掌中輕。
  十年一覺揚州夢，贏得青樓薄倖名。
====================================

〔註〕1.青樓：妓女所居。

               秋夕  -- 唐．杜牧
====================================
  銀燭秋光冷畫屏，輕羅小扇撲流螢。
  天階夜色涼如水，臥看牽牛織女星。
====================================

            贈別二首之一  -- 唐．杜牧
====================================
  娉娉嫋嫋十三餘，豆蔻梢頭二月初。
  春風十里揚州路，卷上珠簾總不如。
====================================

〔註〕1.娉娉嫋嫋：形容體態的美好苗條。

            贈別二首之二  -- 唐．杜牧
====================================
  多情卻似總無情，唯覺樽前笑不成。
  蠟燭有心還惜別，替人垂淚到天明。
====================================

              金谷園  -- 唐．杜牧
====================================
  繁華事散逐香塵，流水無情草自春。
  日暮東風怨啼鳥，落花猶似墜樓人。
====================================

〔註〕1.墜樓人：稱晉石崇妓。崇有妓名綠珠，孫秀欲得她，崇不與。秀怒，
                矯詔收崇，崇對綠珠說，我今為爾得罪。珠泣道當效死於君
                前，因墜樓死。

             夜雨寄北  -- 唐．李商隱
====================================
  君問歸期未有期，巴山夜雨漲秋池。
  何當共剪西窗燭，卻話巴山夜雨時。
====================================

〔註〕1.剪：盡。

            寄令狐郎中  -- 唐．李商隱
====================================
  嵩雲秦樹久離居，雙鯉迢迢一紙書。
  休問梁園舊賓客，茂陵秋雨病相如。
====================================

〔註〕1.嵩雲秦樹：嵩山的雲，秦川的樹。
      2.雙鯉：稱書信。

               為有  -- 唐．李商隱
====================================
  為有雲屏無限嬌，鳳城寒盡怕春宵。
  無端嫁得金龜婿，辜負香衾事早朝。
====================================

               隋宮  -- 唐．李商隱
====================================
  乘興南遊不戒嚴，九重誰省諫書函？
  春風舉國裁宮錦，半作障泥半作帆。
====================================

〔註〕1.九重：指朝庭。

               瑤池  -- 唐．李商隱
====================================
  瑤池阿母綺窗開，黃竹歌聲動地哀。
  八駿日行三萬里，穆王何事不重來？
====================================

〔註〕1.黃竹：周穆王南遊至黃竹路上，遇風雪，有凍人，乃作黃竹之歌三章
              以哀民。
      2.八駿：八匹駿馬，為周穆王所乘。

               嫦娥  -- 唐．李商隱
====================================
  雲母屏風燭影深，長河漸落曉星沈。
  嫦娥應悔偷靈藥，碧海青天夜夜心。
====================================

               賈生  -- 唐．李商隱
====================================
  宣室求賢訪逐臣，賈生才調更無倫。
  可憐夜半虛前席，不問蒼生問鬼神。
====================================

              瑤瑟怨  -- 唐．溫庭筠
====================================
  冰簟銀床夢不成，碧天如水夜雲輕。
  雁聲遠過瀟湘去，十二樓中月自明。
====================================

〔註〕1.簟：音"電"，涼席。

              馬嵬坡  -- 唐．鄭畋
====================================
  玄宗回馬楊妃死，雲雨難忘日月新。
  終是聖明天子事，景陽宮井又何人？
====================================

〔註〕1.雲雨：喻情愛。
      2.景陽宮井：陳後主與張麗華、孔貴嬪投其中，以避隋兵。

               已涼  -- 唐．韓偓
====================================
  碧闌干外繡簾垂，猩色屏風畫折枝。
  八尺龍鬚方錦褥，已涼天氣未寒時。
====================================

              金陵圖  -- 唐．韋莊
====================================
  江雨霏霏江草齊，六朝如夢鳥空啼。
  無情最是臺城柳，依舊煙籠十里堤。
====================================

〔註〕1.霏霏：雨細落貌。

              隴西行  -- 唐．陳陶
====================================
  誓掃匈奴不顧身，五千貂錦喪胡塵。
  可憐無定河邊骨，猶是深閨夢裡人。
====================================

               寄人  -- 唐．張泌
====================================
  別夢依依到謝家，小廊回合曲闌斜。
  多情只有春庭月，猶為離人照落花。
====================================

〔註〕1.謝家：指對方所住之處。唐詩中多以謝女泛指女郎。
      2.曲闌：彎曲的闌干。

               雜詩  -- 唐．佚名
====================================
  近寒食雨草萋萋，著麥苗風柳映堤。
  等是有家歸未得，杜鵑休向耳邊啼。
====================================

〔註〕1.杜鵑：鳥名，啼聲甚悲。

               出塞  -- 唐．王之渙
====================================
  黃河遠上白雲間，一片孤城萬仞山。
  羌笛何須怨楊柳，春風不度玉門關。
====================================

              金縷衣  -- 唐．杜秋娘
====================================
  勸君莫惜金縷衣，勸君惜取少年時。
  花開堪折直須折，莫待無花空折枝。
====================================


§五言律詩

      經魯祭孔子而歎之  -- 唐．唐玄宗
============================
  夫子何為者？栖栖一代中。
  地猶鄹氏邑，宅即魯王宮。
  歎鳳嗟身否，傷麟怨道窮。
  今看兩楹奠，當與夢時同。
============================

〔註〕1.栖栖：音"妻"，急迫貌。
      2.歎鳳：孔子以鳳鳥不至，自歎生不逢辰。

         望月懷遠  -- 唐．張九齡
============================
  海上生明月，天涯共此時。
  情人怨遙夜，竟夕起相思。
  滅燭憐光滿，披衣覺露滋。
  不堪盈手贈，還寢夢佳期。
============================

   送杜少府之任蜀州  -- 唐．王勃
============================
  城闕輔三秦，風煙望五津。
  與君離別意，同是宦遊人。
  海內存知己，天涯若比鄰。
  無為在歧路，兒女共沾巾。
============================

〔註〕1.宦遊：出仕在外。
      2.沾巾：淚濕衣巾。

         在獄詠蟬  -- 唐．駱賓王
============================
  西陸蟬聲唱，南冠客思深。
  不堪玄鬢影，來對白頭吟。
  露重飛難進，風多響易沈。
  無人信高潔，誰為表予心。
============================

〔註〕1.西陸：秋天。隋書天文志："日循黃道東行，一日一夜行一度，三百六
              十五日有奇而周天，行東陸謂之春，行南陸謂之夏，行西陸謂
              之秋，行北陸謂之冬"。
      2.玄鬢影：指年當盛壯。
      3.白頭吟：西京雜記："相如將聘茂陵人女為妾，卓文君作白頭吟以自絕，
                乃止"。

   和晉陵陸丞早春遊望  -- 唐．杜審言
============================
  獨有宦遊人，偏驚物候新。
  雲霞出海曙，梅柳渡江春。
  淑氣催黃鳥，晴光轉綠蘋。
  忽聞歌古調，歸思欲沾巾。
============================

〔註〕1.淑氣：春天溫和的氣候。
      2.黃鳥：即黃鸝，亦名倉庚、黃鶯。

           雜詩  -- 唐．沈佺期
============================
  聞道黃龍戍，頻年不解兵。
  可憐閨裏月，長在漢家營。
  少婦今春意，良人昨夜情。
  誰能將旗鼓，一為取龍城。
============================

       題大庾嶺北驛  -- 唐．宋之問
============================
  陽月南飛雁，傳聞至此回。
  我行殊未已，何日復歸來？
  江靜潮初落，林昏瘴不開。
  明朝望鄉處，應見隴頭梅。
============================

〔註〕1.陽月：陰曆十月。
      2.隴頭：田中高的地方。

        次北固山下  -- 唐．王灣
============================
  客路青山外，行舟綠水前。
  潮平兩岸闊，風正一帆懸。
  海日生殘夜，江春入舊年。
  鄉書何處達？歸雁洛陽邊。
============================

       破山寺後禪院  -- 唐．常建
============================
  清晨入古寺，初日照高林。
  曲徑通幽處，禪房花木深。
  山光悅鳥性，潭影空人心。
  萬籟此俱寂，惟聞鐘磬音。
============================

       寄左省杜拾遺  -- 唐．岑參
============================
  聯步趨丹陛，分曹限紫微。
  曉隨天仗入，暮惹御香歸。
  白髮悲花落，青雲羨鳥飛。
  聖朝無闕事，自覺諫書稀。
============================

〔註〕1.杜拾遺：指杜甫。
      2.丹陛：紅色的階，指宮殿下階砌。
      3.闕事：虧缺事。

         贈孟浩然  -- 唐．李白
============================
  吾愛孟夫子，風流天下聞。
  紅顏棄軒冕，白首臥松雲。
  醉月頻中聖，迷花不事君。
  高山安可仰，徒此挹清芬。
============================

〔註〕1.軒冕：高車朝冠，稱做官的人。
      2.中聖：中聖人的簡稱，指醉酒的人。唐人稱清酒為聖人，濁酒為賢人，
              中聖即飲清酒而醉。

        渡荊門送別  -- 唐．李白
============================
  渡遠荊門外，來從楚國遊。
  山隨平野盡，江入大荒流。
  月下飛天鏡，雲生結海樓。
  仍憐故鄉水，萬里送行舟。
============================

〔註〕1.天鏡：稱月。
      2.海樓：海市蜃樓。

          送友人  -- 唐．李白
============================
  青山橫北郭，白水繞東城。
  此地一為別，孤蓬萬里征。
  浮雲游子意，落日故人情。
  揮手自茲去，蕭蕭班馬鳴。
============================

〔註〕1.蓬：水面無根的草，隨流飄轉。

       聽蜀僧濬彈琴  -- 唐．李白
============================
  蜀僧抱綠綺，西下峨眉峰。
  為我一揮手，如聽萬壑松。
  客心洗流水，餘響入霜鐘。
  不覺碧山暮，秋雲暗幾重。
============================

〔註〕1.綠綺：琴名。司馬相如有綠綺，蔡邕有焦尾，皆名琴。
      2.流水：俞伯牙彈琴，志在流水，鍾子期聽後道"洋洋乎，若江河"。
      3.揮手：彈琴。嵇康："伯牙揮手，鍾期聽聲"。

       夜泊牛渚懷古  -- 唐．李白
============================
  牛渚西江夜，青天無片雲。
  登舟望秋月，空憶謝將軍。
  余亦能高詠，斯人不可聞。
  明朝挂帆去，楓葉落紛紛。
============================

〔註〕1.渚：音煮。

           月夜  -- 唐．杜甫
============================
  今夜鄜州月，閨中只獨看。
  遙憐小兒女，未解憶長安。
  香霧雲鬟濕，清輝玉臂寒。
  何時倚虛幌，雙照淚痕乾。
============================

〔註〕1.鄜：音膚。
      2.雲鬟：指秀髮如雲。鬟，音環。
      3.清輝：月光。
      3.虛幌：素色輕紗所做的幃幔。幌，音晃，幃幔。

           春望  -- 唐．杜甫
============================
  國破山河在，城春草木深。
  感時花濺淚，恨別鳥驚心。
  烽火連三月，家書抵萬金。
  白頭搔更短，渾欲不勝簪。
============================

〔註〕1.渾：差不多。
      2.簪：音ㄗㄣ（又音ㄗㄢ），用以束髮的首笄。

         春宿左省  -- 唐．杜甫
============================
  花隱掖垣暮，啾啾棲鳥過。
  星臨萬戶動，月傍九霄多。
  不寢聽金鑰，因風想玉珂。
  明朝有封事，數問夜如何？
============================

〔註〕1.玉珂：馬鈴。

  至德二載甫自京金光門出，間道歸鳳翔。
  乾元初，從左拾遺移華州掾，與親故別。
  因出此門，有悲往事。  -- 唐．杜甫
============================
  此道昔歸順，西郊胡正繁。
  至今殘破膽，應有未招魂。
  近侍歸京邑，移官豈至尊。
  無才日衰老，駐馬望千門。
============================

        月夜憶舍弟  -- 唐．杜甫
============================
  戍鼓斷人行，邊秋一雁聲。
  露從今夜白，月是故鄉明。
  有弟皆分散，無家問死生。
  寄書長不達，況乃未休兵。
============================

        天末懷李白  -- 唐．杜甫
============================
  涼風起天末，君子意如何？
  鴻雁幾時到？江湖秋水多。
  文章憎命達，魑魅喜人過。
  應共冤魂語，投詩贈汨羅。
============================

〔註〕1.涼風：北風。
      2.天末：天邊。
      3.鴻雁：指書信。

    奉濟驛重送嚴公四韻  -- 唐．杜甫
============================
  遠送從此別，青山空復情。
  幾時杯重把？昨夜月同行。
  列郡謳歌惜，三朝出入榮。
  江村獨歸處，寂寞養殘生。
============================

        別房太尉墓  -- 唐．杜甫
============================
  他鄉復行役，駐馬別孤墳。
  近淚無乾土，低空有斷雲。
  對棋陪謝傅，把劍覓徐君。
  唯見林花落，鶯啼送客聞。
============================

〔註〕1.謝傳：指晉謝安，常與姪謝玄對棋。
      2.徐君：季札聘晉，過徐，心知徐君愛其寶劍。及還，徐君已歿，遂解劍
              繫其塚樹而去。

         旅夜書懷  -- 唐．杜甫
============================
  細草微風岸，危檣獨夜舟。
  星垂平野闊，月湧大江流。
  名豈文章著？官應老病休。
  飄飄何所似？天地一沙鷗。
============================

〔註〕1.檣：掛篷的柱桿。

       登岳陽樓  -- 唐．杜甫
============================
  昔聞洞庭水，今上岳陽樓。
  吳楚東南坼，乾坤日夜浮。
  親朋無一字，老病有孤舟。
  戎馬關山北，憑軒涕泗流。
============================

〔註〕1.坼：音徹，分裂的意思。
      2.一字：指書信。

   輞川閒居贈裴秀才迪  -- 唐．王維
============================
  寒山轉蒼翠，秋水日潺湲。
  倚杖柴門外，臨風聽暮蟬。
  渡頭餘落日，墟里上孤煙。
  復值接輿醉，狂歌五柳前。
============================

〔註〕1.潺湲：音纏元，水流聲。
      2.墟里：村落。
      3.接輿：楚狂。
      4.五柳：指陶淵明。

         山居秋暝  -- 唐．王維
============================
  空山新雨後，天氣晚來秋。
  明月松間照，清泉石上流。
  竹喧歸浣女，蓮動下漁舟。
  隨意春芳歇，王孫自可留。
============================

         歸嵩山作  -- 唐．王維
============================
  清川帶長薄，車馬去閒閒。
  流水如有意，暮禽相與還。
  荒城臨古渡，落日滿秋山。
  迢遞嵩高下，歸來且閉關。
============================

〔註〕1.長薄：草澤。草木交錯曰薄。

          終南山  -- 唐．王維
============================
  太乙近天都，連山接海隅。
  白雲迴望合，青靄入看無。
  分野中峰變，陰晴眾壑殊。
  欲投人處宿，隔水問樵夫。
============================

〔註〕1.太乙：即終南山，又稱太一。

         酬張少府  -- 唐．王維
============================
  晚年惟好靜，萬事不關心。
  自顧無長策，空知返舊林。
  松風吹解帶，山月照彈琴。
  君問窮通理，漁歌入浦深。
============================

         過香積寺  -- 唐．王維
============================
  不知香積寺，數里入雲峰。
  古木無人徑，深山何處鐘？
  泉聲咽危石，日色冷青松。
  薄暮空潭曲，安禪制毒龍。
============================

〔註〕1.毒龍：喻慾念妄想。

       送梓州李使君  -- 唐．王維
============================
  萬壑樹參天，千山響杜鵑。
  山中一夜雨，樹杪百重泉。
  漢女輸橦布，巴人訟芋田。
  文翁翻教授，不敢倚先賢。
============================

〔註〕1.杪：音秒，樹梢。

         漢江臨眺  -- 唐．王維
============================
  楚塞三湘接，荊門九派通。
  江流天地外，山色有無中。
  郡邑浮前浦，波瀾動遠空。
  襄陽好風日，留醉與山翁。
============================

         終南別業  -- 唐．王維
============================
  中歲頗好道，晚家南山陲。
  興來每獨往，勝事空自知。
  行到水窮處，坐看雲起時。
  偶然值林叟，談笑無還期。
============================

     臨洞庭湖上張丞相  -- 唐．孟浩然
============================
  八月湖水平，涵虛混太清。
  氣蒸雲夢澤，波撼岳陽城。
  欲濟無舟楫，端居恥聖明。
  坐觀垂釣者，徒有羨魚情。
============================

       與諸子登峴山  -- 唐．孟浩然
============================
  人事有代謝，往來成古今。
  江山留勝跡，我輩復登臨。
  水落魚梁淺，天寒夢澤深。
  羊公碑尚在，讀罷淚沾襟。
============================

〔註〕1.羊公：指晉羊祜。

       宴梅道士山房  -- 唐．孟浩然
============================
  林臥愁春盡，搴帷覽物華。
  忽逢青鳥使，邀入赤松家。
  金灶初開火，仙桃正發花。
  童顏若可駐，何惜醉流霞。
============================

〔註〕1.青鳥使：西王母使者，用稱道家差遣的人。
      2.金灶：煉丹的灶。
      3.流霞：酒名，仙家所釀。

        歲暮歸南山  -- 唐．孟浩然
============================
  北闕休上書，南山歸敝廬。
  不才明主棄，多病故人疏。
  白髮催年老，青陽逼歲除。
  永懷愁不寐，松月夜窗虛。
============================

〔註〕1.青陽：指春。

         過故人莊  -- 唐．孟浩然
============================
  故人具雞黍，邀我至田家。
  綠樹村邊合，青山郭外斜。
  開軒面場圃，把酒話桑麻。
  待到重陽日，還來就菊花。
============================

       秦中寄遠上人  -- 唐．孟浩然
============================
  一丘嘗欲臥，三徑苦無資。
  北土非吾願，東林懷我師。
  黃金燃桂盡，壯志逐年衰。
  日夕涼風至，聞蟬但益悲。
============================

    宿桐廬江寄廣陵舊遊  -- 唐．孟浩然
============================
  山暝聽猿愁，滄江急夜流。
  風鳴兩岸葉，月照一孤舟。
  建德非吾土，維揚憶舊遊
  還將兩行淚，遙寄海西頭。
============================

         留別王維  -- 唐．孟浩然
============================
  寂寂竟何待？朝朝空自歸。
  欲尋芳草去，惜與故人違。
  當路誰相假？知音世所稀。
  只應守寂寞，還掩故園扉。
============================

         早寒有懷  -- 唐．孟浩然
============================
  木落雁南渡，北風江上寒。
  我家襄水曲，遙隔楚雲端。
  鄉淚客中盡，孤帆天際看。
  迷津欲有問，平海夕漫漫。
============================

   秋日登吳公臺上寺遠眺  -- 唐．劉長卿
============================
  古臺搖落後，秋入望鄉心。
  野寺來人少，雲峰隔水深。
  夕陽依舊壘，寒磬滿空林。
  惆悵南朝事，長江獨至今。
============================

    送李中丞歸漢陽別業  -- 唐．劉長卿
============================
  流落征南將，曾驅十萬師。
  罷歸無舊業，老去戀明時。
  獨立三邊靜，輕生一劍知。
  茫茫江漢上，日暮欲何之？
============================

      餞別王十一南遊  -- 唐．劉長卿
============================
  望君煙水闊，揮手淚沾巾。
  飛鳥沒何處？青山空向人。
  長江一帆遠，落日五湖春。
  誰見汀洲上，相思愁白蘋。
============================

       尋南溪常道士  -- 唐．劉長卿
============================
  一路經行處，莓苔見屐痕。
  白雲依靜渚，春草閉閒門。
  過雨看松色，隨山到水源。
  溪花與禪意，相對亦忘言。
============================

〔註〕1.渚：音煮，水面小洲。

          新年作  -- 唐．劉長卿
============================
  鄉心新歲切，天畔獨潸然。
  老至居人下，春歸在客先。
  嶺猿同旦暮，江柳共風煙。
  已似長沙傅，從今又幾年？
============================

        送僧歸日本  -- 唐．錢起
============================
  上國隨緣住，來途若夢行。
  浮天滄海遠，去世法舟輕。
  水月通禪寂，魚龍聽梵聲。
  惟憐一燈影，萬里眼中明。
============================

     谷口書齋寄楊補闕  -- 唐．錢起
============================
  泉壑帶茅茨，雲霞生薜帷。
  竹憐新雨後，山愛夕陽時。
  閒鷺棲常早，秋花落更遲。
  家僮掃蘿徑，昨與故人期。
============================

〔註〕1.薜帷：薜荔繞生而形成的門幙。

     淮上喜會梁川故人  -- 唐．韋應物
============================
  江漢曾為客，相逢每醉還。
  浮雲一別後，流水十年間。
  歡笑情如舊，蕭疏鬢已斑。
  何因不歸去？淮上對秋山。
============================

〔註〕1.蕭疏：零落。

      賦得暮雨送李曹  -- 唐．韋應物
============================
  楚江微雨裡，建業暮鐘時。
  漠漠帆來重，冥冥鳥去遲。
  海門深不見，浦樹遠含滋。
  相送情無限，沾襟比散絲。
============================

    酬程延秋夜即事見贈  -- 唐．韓翃
============================
  長簟迎風早，空城澹月華。
  星河秋一雁，砧杵夜千家。
  節候看應晚，心期臥已賒。
  向來吟秀句，不覺已鳴鴉。
============================

〔註〕1.簟：竹席。
      2.月華：月光。

           闕題  -- 唐．劉脊虛
============================
  道由白雲盡，春與青溪長。
  時有落花至，遠隋流水香。
  閒門向山路，深柳讀書堂。
  幽映每白日，清輝照衣裳。
============================

     江鄉故人偶集客舍  -- 唐．戴叔倫
============================
  天秋月又滿，城闕夜千重。
  還作江南會，翻疑夢裡逢。
  風枝驚暗鵲，露草覆寒蟲。
  羈旅長堪醉，相留畏曉鐘。
============================

〔註〕1.暗鵲：宿於巢中的鵲。

          送李端  -- 唐．盧綸
============================
  故關衰草遍，離別正堪悲。
  路出寒雲外，人歸暮雪時。
  少孤為客早，多難識君遲。
  掩泣空相向，風塵何處期？
============================

〔註〕1.寒雲：冬天之雲。
      2.少孤：年幼無父。

      喜見外弟又言別  -- 唐．李益
============================
  十年離亂後，長大一相逢。
  問姓驚初見，稱名憶舊容。
  別來滄海事，語罷暮天鐘。
  明日巴陵道，秋山又幾重。
============================

     雲陽館與韓紳宿別  -- 唐．司空曙
============================
  故人江海別，幾度隔山川。
  乍見翻疑夢，相悲各問年。
  孤燈寒照雨，深竹暗浮煙。
  更有明朝恨，離杯惜共傳。
============================

      喜外弟盧綸見宿  -- 唐．司空曙
============================
  靜夜四無鄰，荒居舊業貧。
  雨中黃葉樹，燈下白頭人。
  以我獨沉久，愧君相訪頻。
  平生自有分，況是霍家親。
============================

〔註〕1.白頭人：年老之人。
      2.霍家親：漢霍去病為衛青的姊夫，故以霍家親稱表親。

      賊平後送人北歸  -- 唐．司空曙
============================
  世亂同南去，時清獨北還。
  他鄉生白髮，舊國見青山。
  曉月過殘壘，繁星宿故關。
  寒禽與衰草，處處伴愁顏。
============================

         蜀先主廟  -- 唐．劉禹錫
============================
  天地英雄氣，千秋尚凜然。
  勢分三足鼎，業復五銖錢。
  得相能開國，生兒不象賢。
  淒涼蜀故妓，來舞魏宮前。
============================

〔註〕1.凜然：令人敬畏。凜，音ㄌㄧㄣˇ。
      2.五銖錢：漢武帝所製的錢，喻漢業。

         沒蕃故人  -- 唐．張籍
============================
  前年戍月支，城下沒全師。
  蕃漢斷消息，死生長別離。
  無人收廢帳，歸馬識殘旗。
  欲祭疑君在，天涯哭此時。
============================

〔註〕1.月支：音肉支。

            草  -- 唐．白居易
============================
  離離原上草，一歲一枯榮。
  野火燒不盡，春風吹又生。
  遠芳侵古道，晴翠接荒城。
  又送王孫去，萋萋滿別情。
============================

〔註〕1.離離：蒙茸貌。
      2.萋萋：盛貌。

           旅宿  -- 唐．杜牧
============================
  旅館無良伴，凝情自悄然。
  寒燈思舊事，斷雁警愁眠。
  遠夢歸侵曉，家書到隔年。
  滄江好煙月，門繫釣魚船。
============================

〔註〕1.凝情：凝思。
      2.悄然：憂愁貌。
      3.滄江：指江水蒼色。
      4.釣魚船：杜甫詩："門泊東吳萬里船"。

    秋日赴闕題潼關驛樓  -- 唐．許渾
============================
  紅葉晚蕭蕭，長亭酒一瓢。
  殘雲歸太華，疏雨過中條。
  樹色隨關迥，河聲入海遙。
  帝鄉明日到，猶自夢漁樵。
============================

〔註〕1.太華：即華山。
      2.中條：山名。

           早秋  -- 唐．許渾
============================
  遙夜汎清瑟，西風生翠蘿。
  殘螢栖玉露，早雁拂金河。
  高樹曉還密，遠山晴更多。
  淮南一葉下，自覺洞庭波。
============================

〔註〕1.翠蘿：青翠的藤蘿。
      2.玉露：稱秋露如玉。
      3.金河：天河。

            蟬  -- 唐．李商隱
============================
  本以高難飽，徒勞恨費聲。
  五更疏欲斷，一樹碧無情。
  薄宦梗猶汎，故園蕪已平。
  煩君最相警，我亦舉家清。
============================

〔註〕1.薄宦：俸祿微薄的小官。
      2.梗猶汎：如萍梗的浮汎無定居。
      3.舉家清：舉家清貧。

           風雨  -- 唐．李商隱
============================
  淒涼寶劍篇，羈泊欲窮年。
  黃葉仍風雨，青樓自管絃。
  新知遭薄俗，舊好隔良緣。
  心斷新豐酒，銷愁又幾千。
============================

           落花  -- 唐．李商隱
============================
  高閣客竟去，小園花亂飛。
  參差連曲陌，迢遞送斜暉。
  腸斷未忍掃，眼穿仍欲歸。
  芳心向春盡，所得是沾衣。
============================

〔註〕1.迢遞：長遠。

           涼思  -- 唐．李商隱
============================
  客去波平檻，蟬休露滿枝。
  永懷當此節，倚立自移時。
  北斗兼春遠，南陵寓使遲。
  天涯占夢數，疑誤有新知。
============================

          北青蘿  -- 唐．李商隱
============================
  殘陽西入崦，茅屋訪孤僧。
  落葉人何在？寒雲路幾層。
  獨敲初夜磬，閒倚一枝藤。
  世界微塵裡，吾寧愛與憎。
============================

〔註〕1.寧：豈。

         送人東遊  -- 唐．溫庭筠
============================
  荒戍落黃葉，浩然離故關。
  高風漢陽渡，初日郢門山。
  江上幾人在？天涯孤棹還。
  何當重相見？樽酒慰離顏。
============================

         灞上秋居  -- 唐．馬戴
============================
  灞原風雨定，晚見雁行頻。
  落葉他鄉樹，寒燈獨夜人。
  空園白露滴，孤壁野僧鄰。
  寄臥郊扉久，何年致此身？
============================

         楚江懷古  -- 唐．馬戴
============================
  露氣寒光集，微陽下楚邱。
  猿啼洞庭樹，人在木蘭舟。
  廣澤生明月，蒼山夾亂流。
  雲中君不見，竟夕自悲秋。
============================

〔註〕1.雲中君：雲神。

          書邊事  -- 唐．張喬
============================
  調角斷清秋，征人倚戍樓。
  春風對青塚，白日落梁州。
  大漠無兵阻，窮邊有客遊。
  蕃情似此水，長願向南流。
============================

〔註〕1.青塚：王昭君墓。昭君死，葬胡中，地多白草，惟昭君塚獨青。

         除夜有懷  -- 唐．崔塗
============================
  迢遞三巴路，羈危萬里身。
  亂山殘雪夜，孤獨異鄉人。
  漸與骨肉遠，轉於僮僕親。
  那堪正飄泊，明日歲華新。
============================

           孤雁  -- 唐．崔塗
============================
  幾行歸塞盡，念爾獨何之？
  暮雨相呼失，寒塘欲下遲。
  渚雲低暗渡，關月冷相隨。
  未必逢矰繳，孤飛自可疑。
============================

〔註〕1.矰繳：弋鳥的器具。

          春宮怨  -- 唐．杜荀鶴
============================
  早被嬋娟誤，欲妝臨鏡慵。
  承恩不在貌，教妾若為容？
  風暖鳥聲碎，日高花影重。
  年年越溪女，相憶采芙蓉。
============================

〔註〕1.越溪：即若耶溪，西施浣紗處。

         章臺夜思  -- 唐．韋莊
============================
  清瑟怨遙夜，繞絃風雨哀。
  孤燈聞楚角，殘月下章臺。
  芳草已云暮，故人殊未來。
  鄉書不可寄，秋雁又南迴。
============================

       尋陸鴻漸不遇  -- 唐．僧皎然
============================
  移家雖帶郭，野徑入桑麻。
  近種籬邊菊，秋來未著花。
  扣門無犬吠，欲去問西家。
  報道山中去，歸來每日斜。
============================


§七言律詩

              黃鶴樓  -- 唐．崔顥
====================================
  昔人已乘黃鶴去，此地空餘黃鶴樓。
  黃鶴一去不復返，白雲千載空悠悠。
  晴川歷歷漢陽樹，芳草萋萋鸚鵡洲。
  日暮鄉關何處是？煙波江上使人愁。
====================================

〔註〕1.晴川：晴朗的平原。
      2.歷歷：明晰貌。

             行經華陰  -- 唐．崔顥
====================================
  岧嶢太華俯咸京，天外三峰削不成。
  武帝祠前雲欲散，仙人掌上雨初晴。
  河山北枕秦關險，驛路西連漢畤平。
  借問路旁名利客，何如此處學長生？
====================================

〔註〕1.岧嶢：音條堯，山高貌。
      2.畤：音至，古時帝王祭天地的地方。

              望薊門  -- 唐．祖詠
====================================
  燕臺一去客心驚，笳鼓喧喧漢將營。
  萬里寒光生積雪，三邊曙色動危旌。
  沙場烽火侵胡月，海畔雲山擁薊城。
  少小雖非投筆吏，論功還欲請長纓。
====================================

〔註〕1.燕臺：指燕昭王所築，用以延天下士之黃金臺。
      2.投筆吏：指漢班超。
      3.請長纓：指漢終軍。自願受長纓，繫南越王頸。

            送魏萬之京  -- 唐．李頎
====================================
  朝聞遊子唱離歌，昨夜微霜初度河。
  鴻雁不堪愁裡聽，雲山況是客中過。
  關城樹色催寒近，御苑砧聲向晚多。
  莫見長安行樂處，空令歲月易蹉跎。
====================================

       九日登望仙臺呈劉明府  -- 唐．崔曙
====================================
  漢文皇帝有高臺，此日登臨曙色開。
  三晉雲山皆北向，二陵風雨自東來。
  關門令尹誰能識？河上仙翁去不回。
  且欲近尋彭澤宰，陶然共醉菊花杯。
====================================

           登金陵鳳凰臺  -- 唐．李白
====================================
  鳳凰臺上鳳凰遊，凰去臺空江自流。
  吳宮花草埋幽徑，晉代衣冠成古邱。
  三山半落青天外，二水中分白鷺洲。
  總為浮雲能蔽日，長安不見使人愁。
====================================

〔註〕1.古邱：荒塚。
      2.浮雲：喻奸邪讒佞。

    送李少府貶峽中王少府貶長沙  -- 唐．高適
====================================
  嗟君此別意何如？駐馬銜杯問謫居。
  巫峽啼猿數行淚，衡陽歸雁幾封書。
  青楓江上秋帆遠，白帝城邊古木疏。
  聖代即今多雨露，暫時分手莫躊躇。
====================================

     和賈至舍人早朝大明宮之作  -- 唐．岑參
====================================
  雞鳴紫陌曙光寒，鶯囀皇州春色闌。
  金闕曉鐘開萬戶，玉階仙仗擁千官。
  花迎劍佩星初落，柳拂旌旗露未乾。
  獨有鳳凰池上客，陽春一曲和皆難。
====================================

      和賈至舍人早朝大明宮之作  -- 唐．王維
====================================
  絳幘雞人送曉籌，尚衣方進翠雲裘。
  九天閶闔開宮殿，萬國衣冠拜冕旒。
  日色纔臨仙掌動，香煙欲傍袞龍浮。
  朝罷須裁五色詔，珮聲歸到鳳池頭。
====================================

〔註〕1.絳幘雞人：戴赤色頭巾的衛士，天將明時，傳唱報曉，因稱雞人。幘，
                  音則。
      2.翠雲裘：指珍貴衣服。
      3.九天：指皇宮。
      4.閶闔：神話中的天門，此處指宮門。
      5.冕旒：君王所戴的禮冠，此處指皇帝。旒，音流。
      6.仙掌：皇帝專用的掌扇，又名障扇。
      7.袞龍：卷曲的龍，此處指龍袍。

     奉和聖製從蓬萊向興慶閣道
     中留春雨中春望之作應制  -- 唐．王維
====================================
  渭水自縈秦塞曲，黃山舊繞漢宮斜。
  鑾輿迥出千門柳，閣道迴看上苑花。
  雲裡帝城雙鳳闕，雨中春樹萬人家。
  為乘陽氣行時令，不是宸遊玩物華。
====================================

〔註〕1.陽氣：春氣。
      2.宸遊：天子幸遊。

           積雨輞川莊作  -- 唐．王維
====================================
  積雨空林煙火遲，蒸藜炊黍餉東菑。
  漠漠水田飛白鷺，陰陰夏木囀黃鸝。
  山中習靜觀朝槿，松下清齋折露葵。
  野老與人爭席罷，海鷗何事更相疑？
====================================

〔註〕1.菑：音茲，田畝。
      2.囀：宛轉的鳥鳴聲。
      3.朝槿：即木槿，夏季開花，朝開暮落，故稱朝槿，常用以象徵人生短
              暫。
      4.海鷗：喻淳樸無心機的村民。

             酬郭給事  -- 唐．王維
====================================
  洞門高閣靄餘輝，桃李陰陰柳絮飛。
  禁裡疏鐘官舍晚，省中啼鳥吏人稀。
  晨搖玉珮趨金殿，夕奉天書拜瑣闈。
  強欲從君無那老，將因臥病解朝衣。
====================================

〔註〕1.桃李：喻門生眾多。
      2.禁裏：宮禁裏面。
      3.瑣闈：宮門。
      4.無那：無奈。

               蜀相  -- 唐．杜甫
====================================
  丞相祠堂何處尋？錦官城外柏森森。
  映階碧草自春色，隔葉黃鸝空好音。
  三顧頻煩天下計，兩朝開濟老臣心。
  出師未捷身先死，長使英雄淚滿襟。
====================================

               客至  -- 唐．杜甫
====================================
  舍南舍北皆春水，但見群鷗日日來。
  花徑不曾緣客掃，蓬門今始為君開。
  盤飧市遠無兼味，樽酒家貧只舊醅。
  肯與鄰翁相對飲，隔籬呼取盡餘杯。
====================================

               野望  -- 唐．杜甫
====================================
  西山白雪三城戍，南浦清江萬里橋。
  海內風塵諸弟隔，天涯涕淚一身遙。
  唯將遲暮供多病，未有涓埃答聖朝。
  跨馬出郊時極目，不堪人事日蕭條。
====================================

〔註〕1.風塵：喻兵亂。
      2.遲暮：晚年。
      3.涓埃：涓滴塵埃，喻微末。

         聞官軍收河南河北  -- 唐．杜甫
====================================
  劍外忽傳收薊北，初聞涕淚滿衣裳。
  卻看妻子愁何在？漫卷詩書喜欲狂。
  白日放歌須縱酒，青春作伴好還鄉。
  即從巴峽穿巫峽，便下襄陽向洛陽。
====================================

〔註〕1.劍外：劍閣外面。

               登高  -- 唐．杜甫
====================================
  風急天高猿嘯哀，渚清沙白鳥飛迴。
  無邊落木蕭蕭下，不盡長江滾滾來。
  萬里悲秋常作客，百年多病獨登臺。
  艱難苦恨繁霜鬢，潦倒新停濁酒杯。
====================================

〔註〕1.渚：音煮，水中的陸地。

               登樓  -- 唐．杜甫
====================================
  花近高樓傷客心，萬方多難此登臨。
  錦江春色來天地，玉壘浮雲變古今。
  北極朝庭終不改，西山寇盜莫相侵。
  可憐後主還祠廟，日暮聊為梁父吟。
====================================

〔註〕1.梁父吟：樂府曲名。諸葛亮躬耕隴畝，好為梁父吟。

               宿府  -- 唐．杜甫
====================================
  清秋幕府井梧寒，獨宿江城蠟炬殘。
  永夜角聲悲自語，中天月色好誰看？
  風塵荏苒音書絕，關塞蕭條行路難。
  已忍伶俜十年事，強移棲息一枝安。
====================================

〔註〕1.荏苒：音忍染，時光推移、輾轉。
      2.伶俜：飄泊孤獨。

               閣夜  -- 唐．杜甫
====================================
  歲暮陰陽催短景，天涯霜雪霽寒宵。
  五更鼓角聲悲壯，三峽星河影動搖。
  野哭幾家聞戰伐，夷歌數處起漁樵。
  臥龍躍馬終黃土，人事音書漫寂寥。
====================================

〔註〕1.霽：音計，雨止天晴。
      2.躍馬：指公孫述。

         詠懷古跡五首之一  -- 唐．杜甫
====================================
  支離東北風塵際，漂泊西南天地間。
  三峽樓臺淹日月，五溪衣服共雲山。
  羯胡事主終無賴，詞客哀時且未還。
  庾信平生最蕭瑟，暮年詩賦動江關。
====================================

〔註〕1.五溪：指蠻夷。
      2.羯胡：指安祿山，兼指南北朝侯景。
      3.庾信：曾避侯景之亂奔江陵，出使西魏，終生未還。暮年思鄉作"哀江
              南賦"以寄之。

         詠懷古跡五首之二  -- 唐．杜甫
====================================
  搖落深知宋玉悲，風流儒雅亦吾師。
  悵望千秋一灑淚，蕭條異代不同時。
  江山故宅空文藻，雲雨荒臺豈夢思。
  最是楚宮俱泯滅，舟人指點到今疑。
====================================

〔註〕1.宋玉：屈原弟子，因痛其師被讒放逐，作九辯以示悲哀。
      2.雲雨荒臺：指宋玉高唐賦辭："朝為行雲，暮為行雨，朝朝暮暮，陽臺
                  之下"的一段話。

         詠懷古跡五首之三  -- 唐．杜甫
====================================
  群山萬壑赴荊門，生長明妃尚有村。
  一去紫臺連朔漠，獨留青塚向黃昏。
  畫圖省識春風面？環珮空歸月夜魂。
  千載琵琶作胡語，分明怨恨曲中論。
====================================

〔註〕1.明妃：王嬙，字昭君。晉時避司馬昭諱，改稱明君，後人又稱明妃。
      2.怨恨：昭君在匈奴，恨帝始不見遇，乃作怨思歌，後人名為昭君怨。

         詠懷古跡五首之四  -- 唐．杜甫
====================================
  蜀主征吳幸三峽，崩年亦在永安宮。
  翠華想像空山裡，玉殿虛無野寺中。
  古廟杉松巢水鶴，歲時伏臘走村翁。
  武侯祠屋常鄰近，一體君臣祭祀同。
====================================

〔註〕1.翠華：天字的旗，用翠羽為飾。
      2.武候：諸葛亮封號。

         詠懷古跡五首之五  -- 唐．杜甫
====================================
  諸葛大名垂宇宙，宗臣遺像肅清高。
  三分割據紆籌策，萬古雲霄一羽毛。
  伯仲之間見伊呂，指揮若定失蕭曹。
  運移漢祚終難復，志決身殲軍務勞。
====================================

〔註〕1.伯仲：言不相上下。
      2.伊呂：指伊尹和呂尚。
      3.蕭曹：指蕭何和曹參。

      江州重別薛六柳八二員外  -- 唐．劉長卿
====================================
  生涯豈料承優詔，世事空知學醉歌。
  江上月明胡雁過，淮南木落楚山多。
  寄身且喜滄洲近，顧影無如白髮何。
  今日龍鍾人共老，媿君猶遣慎風波。
====================================

〔註〕1.醉歌：醉酒放歌。
      2.滄洲：猶言水濱，為隱者所居。
      3.龍鍾：老年身體衰憊的狀態。
      4.風波：喻意外不測的事。

           長沙過賈誼宅  -- 唐．劉長卿
====================================
  三年謫宦此棲遲，萬古惟留楚客悲。
  秋草獨尋人去後，寒林空見日斜時。
  漢文有道恩猶薄，湘水無情弔豈知？
  寂寂江山搖落處，憐君何事到天涯？
====================================

〔註〕1.棲遲：停留。
      2.楚客：指屈原。
      3.漢文：指漢文帝。
      4.搖落：零落。

  自夏口至鸚鵡洲夕望岳陽寄元中丞  -- 唐．劉長卿
====================================
  汀洲無浪復無煙，楚客相思益渺然。
  漢口夕陽斜渡鳥，洞庭秋水遠連天。
  孤城背嶺寒吹角，獨戍臨江夜泊船。
  賈誼上書憂漢室，長沙謫去古今憐。
====================================

〔註〕1.汀洲：水中沙洲。
      2.賈誼：漢文帝時上書治安策，被讒貶至長沙，意不自得。渡湘水時為
              賦以弔屈原。

           贈闕下裴舍人  -- 唐．錢起
====================================
  二月黃鸝飛上林，春城紫禁曉陰陰。
  長樂鐘聲花外盡，龍池柳色雨中深。
  陽和不散窮途恨，霄漢長懸捧日心。
  獻賦十年猶未遇，羞將白髮對華簪。
====================================

〔註〕1.霄漢：雲霄河漢。
      2.捧日心：忠君的心。

            寄李儋元錫  -- 唐．韋應物
====================================
  去年花裡逢君別，今日花開又一年。
  世事茫茫難自料，春愁黯黯獨成眠。
  身多疾病思田里，邑有流亡愧俸錢。
  聞道欲來相問訊，西樓望月幾回圓。
====================================

            同題仙游觀  -- 唐．韓翃
====================================
  仙臺初見五城樓，風物淒淒宿雨收。
  山色遙連秦樹晚，砧聲近報漢宮秋。
  疏松影落空壇靜，細草香生小洞幽。
  何用別尋方外去？人間亦自有丹邱。
====================================

〔註〕1.五城樓：黃帝時為五城十二樓，以侯神人。
      2.丹邱：海外神仙所居地，晝夜常明。

               春思  -- 唐．皇甫冉
====================================
  鶯啼燕語報新年，馬邑龍堆路幾千。
  家住層城鄰漢苑，心隨明月到胡天。
  機中錦字論長恨，樓上花枝笑獨眠。
  為問元戎竇車騎，何時返旆勒燕然？
====================================

〔註〕1.層城：崑崙山三級，上曰層城傳為天帝所居，此處用稱宮城。
      2.錦字：竇滔鎮襄陽，與妻蘇氏音問絕。蘇自傷，因織錦迴文，題計二
              百餘首，計八百餘字。
      3.竇車騎：指後漢竇憲。
      4.燕然：山名，竇憲登山刻石勒功，紀漢威德。

             晚次鄂州  -- 唐．盧綸
====================================
  雲開遠見漢陽城，猶是孤帆一日程。
  估客晝眠知浪靜，舟人夜語覺潮生。
  三湘愁鬢逢秋色，萬里歸心對月明。
  舊業已隨征戰盡，更堪江上鼓鼙聲。
====================================

〔註〕1.估客：取貨的商客。
      2.鼓鼙：軍中樂器。鼙，音皮。

   登柳州城樓寄漳汀封連四州刺史  -- 唐．柳宗元
====================================
  城上高樓接大荒，海天愁思正茫茫。
  驚風亂颭芙蓉水，密雨斜侵薜荔牆。
  嶺樹重遮千里目，江流曲似九迴腸。
  共來百越文身地，猶自音書滯一鄉。
====================================

〔註〕1.大荒：空曠荒涼的大陸。
      2.颭：音展，吹動。
      3.薜荔：香草，緣木而生。薜，音必。
      4.文身：紋身。

            西塞山懷古  -- 唐．劉禹錫
====================================
  王濬樓船下益州，金陵王氣黯然收。
  千尋鐵鎖沈江底，一片降旛出石頭。
  人世幾回傷往事？山形依舊枕寒流。
  從今四海為家日，故壘蕭蕭蘆荻秋。
====================================

〔註〕1.王濬：晉武帝伐吳時，濬治戰艦發成都。吳人置鐵鎖於江，濬燒斷鐵
              鎖，直抵石頭城下，孫皓迎降。濬，音俊。

          遣悲懷三首之一  -- 唐．元稹
====================================
  謝公最小偏憐女，自嫁黔婁百事乖。
  顧我無衣搜藎篋，泥他沽酒拔金釵。
  野蔬充膳甘長藿，落葉添薪仰古槐。
  今日俸錢過十萬，與君營奠復營齋。
====================================

〔註〕1.黔婁：齊高士，家極貧苦。魯恭公賜粟三千鍾，不受；齊王禮之，以
              黃金百斤聘為卿，又不就。
      2.藎篋：音盡妾，衣箱用草編成的稱藎，用竹編成的稱篋。
      3.泥他：用柔言要求他、撒嬌。泥，音逆。
      4.藿：荳葉。

          遣悲懷三首之二  -- 唐．元稹
====================================
  昔日戲言身後事，今朝都到眼前來。
  衣裳已施行看盡，針線猶存未忍開。
  尚想舊情憐婢僕，也曾因夢送錢財。
  誠知此恨人人有，貧賤夫妻百事哀。
====================================

          遣悲懷三首之三  -- 唐．元稹
====================================
  閒坐悲君亦自悲，百年都是幾多時？
  鄧攸無子尋知命，潘岳悼亡猶費詞。
  同穴窅冥何所望？他生緣會更難期。
  惟將終夜常開眼，報答平生未展眉。
====================================

〔註〕1.鄧攸：晉時人，戰亂中棄子保姪，後終生無子嗣。
      2.潘岳：晉時人，美姿儀，詞藻鮮麗。因妻亡，作悼亡詩三首。
      3.窅冥：幽渺難知。窅，音咬。
      4.常開眼：喻己之鰥不再娶。

  自河南經亂，關內阻饑，兄弟離散，
  各在一處。因望月有感，聊書所懷，
  寄上浮梁大兄、於潛七兄、烏江十五
  兄，兼示符離及下邽弟妹。  -- 唐．白居易
====================================
  時難年荒世業空，弟兄羈旅各西東。
  田園寥落干戈後，骨肉流離道路中。
  弔影分為千里雁，辭根散作九秋蓬。
  共看明月應垂淚，一夜鄉心五處同。
====================================

〔註〕1.千里雁：喻兄弟分散。雁行有序，古人以之喻兄弟姐妹。
      2.根：古人以同根喻兄弟。
      3.九秋：秋季三個月共九旬，故稱九秋。

               錦瑟  -- 唐．李商隱
====================================
  錦瑟無端五十絃，一絃一柱思華年。
  莊生曉夢迷蝴蝶，望帝春心託杜鵑。
  滄海月明珠有淚，藍田日暖玉生煙。
  此情可待成追憶，只是當時已惘然。
====================================

〔註〕1.莊生：即莊周，曾夢為蝴蝶。
      2.望帝：古蜀帝杜宇，號望帝，淫其相妻，慚亡去，死後魂化杜鵑（又
              名子規），聲音淒楚。
      3.藍田：山名，出美玉。

               隋宮  -- 唐．李商隱
====================================
  紫泉宮殿鎖煙霞，欲取蕪城作帝家。
  玉璽不緣歸日角，錦帆應是到天涯。
  於今腐草無螢火，終古垂楊有暮鴉。
  地下若逢陳後主，豈宜重問後庭花。
====================================

〔註〕1.日角：天庭中骨起，狀如日。用稱帝王異相。
      2.陳後主：南北朝時陳宣帝子，荒淫無度，隋師至，與孔師二妃匿於胭
                脂井，被俘送長安。
      3.後庭花：曲名，陳後主為宮人所製。

             無題之一  -- 唐．李商隱
====================================
  昨夜星辰昨夜風，畫樓西畔桂堂東。
  身無綵鳳雙飛翼，心有靈犀一點通。
  隔座送鉤春酒暖，分曹射覆蠟燈紅。
  嗟余聽鼓應官去，走馬蘭臺類轉蓬。
====================================

             無題之二  -- 唐．李商隱
====================================
  來是空言去絕蹤，月斜樓上五更鐘。
  夢為遠別啼難喚，書被催成墨未濃。
  蠟照半籠金翡翠，麝熏微度繡芙蓉。
  劉郎已恨蓬山遠，更隔蓬山一萬重。
====================================

〔註〕1.芙蓉：稱床帳。
      2.劉郎：指漢劉晨。漢永平五年，劉晨阮肇共入天臺山，見二女子姿容
              絕妙，遂留半年而歸。
      3.蓬山：仙境。

             無題之三  -- 唐．李商隱
====================================
  颯颯東風細雨來，芙蓉塘外有輕雷。
  金蟾齧鎖燒香入，玉虎牽絲汲井迴。
  賈氏窺簾韓掾少，宓妃留枕魏王才。
  春心莫共花爭發，一寸相思一寸灰。
====================================

〔註〕1.韓掾：即三國魏韓壽，美姿容，賈允辟以為掾。賈女見壽悅之，與之
              私通。掾，音院。
      2.宓妃：伏羲氏之女，在洛水淹死，成為洛神。曹植曾夢見洛神對他表
              示情意，並贈以玉枕，因而作"洛神賦"。宓，音扶。

             無題之四  -- 唐．李商隱
====================================
  相見時難別亦難，東風無力百花殘。
  春蠶到死絲方盡，蠟炬成灰淚始乾。
  曉鏡但愁雲鬢改，夜吟應覺月光寒。
  蓬萊此去無多路，青鳥殷勤為探看。
====================================

〔註〕1.青鳥：西王母信使，此處指信差。

             無題之五  -- 唐．李商隱
====================================
  鳳尾香羅薄幾重？碧文圓頂夜深縫。
  扇裁月魄羞難掩，車走雷聲語未通。
  曾是寂寥金燼暗，斷無消息石榴紅。
  斑騅只繫垂楊岸，何處西南任好風？
====================================

〔註〕1.斑騅：馬名。騅，音追。

             無題之六  -- 唐．李商隱
====================================
  重帷深下莫愁堂，臥後清宵細細長。
  神女生涯原是夢，小姑居處本無郎。
  風波不信菱枝弱，月露誰教桂葉香。
  直道相思了無益，未妨惆悵是清狂。
====================================

〔註〕1.神女：巫山神女。楚襄王與宋玉遊於雲夜之澤，使玉賦高唐事，其夜
              王寢，夢與神女遇。
      2.小姑：古時青溪小姑，所居獨處無郎。

              籌筆驛  -- 唐．李商隱
====================================
  猿鳥猶疑畏簡書，風雲常為護儲胥。
  徒令上將揮神筆，終見降王走傳車。
  管樂有才原不忝，關張無命欲何如？
  他年錦里經祠廟，梁父吟成恨有餘。
====================================

〔註〕1.儲胥：軍營的籬柵。
      2.管樂：指管仲、樂毅。

               春雨  -- 唐．李商隱
====================================
  悵臥新春白袷衣，白門寥落意多違。
  紅樓隔雨相望冷，珠箔飄燈獨自歸。
  遠路應悲春晼晚，殘宵猶得夢依稀。
  玉璫緘札何由達？萬里雲羅一雁飛。
====================================

〔註〕1.袷衣：指夾衣。袷，音夾。
      2.紅樓：富女之居。
      3.珠箔：珠簾。
      4.晼晚：遲暮意。晼，音宛。

             利洲南渡  -- 唐．溫庭筠
====================================
  澹然空水對斜暉，曲島蒼茫接翠微。
  波上馬嘶看棹去，柳邊人歇待船歸。
  數叢沙草群鷗散，萬頃江田一鷺飛。
  誰解乘舟尋范蠡？五湖煙水獨忘機。
====================================

〔註〕1.翠微：山氣。
      2.范蠡：春秋時佐越王滅吳後，歸隱乘舟泛於五湖。

              蘇武廟  -- 唐．溫庭筠
====================================
  蘇武魂銷漢使前，古祠高樹兩茫然。
  雲邊雁斷胡天月，隴上羊歸塞草煙。
  迴日樓臺非甲帳，去時冠劍是丁年。
  茂陵不見封侯印，空向秋波哭逝川。
====================================

〔註〕1.丁年：壯年。

               宮詞  -- 唐．薛逢
====================================
  十二樓中盡曉妝，望仙樓上望君王。
  鎖銜金獸連環冷，水滴銅龍晝漏長。
  雲髻罷梳還對鏡，羅衣欲換更添香。
  遙窺正殿簾開處，袍褲宮人掃御床。
====================================

〔註〕1.十二樓：黃帝時為五城十二樓，以侯神人。
      2.銅龍：即漏壼。

               貧女  -- 唐．秦韜玉
====================================
  蓬門未識綺羅香，擬託良媒益自傷。
  誰愛風流高格調？共憐時世儉梳妝。
  敢將十指誇鍼巧，不把雙眉鬥畫長。
  苦恨年年壓金線，為他人作嫁衣裳。
====================================

              獨不見  -- 唐．沈佺期
====================================
  盧家少婦鬱金香，海燕雙棲玳瑁梁。
  九月寒砧催木葉，十年征戍憶遼陽。
  白狼河北音書斷，丹鳳城南秋夜長。
  誰為含愁獨不見？更教明月照流黃。
====================================

〔註〕1.流黃：絹名。


§參考文獻

1."唐詩三百首"，初版，蘅塘退士編著，臺灣古籍出版社，1996
2."詩學理論與詮釋"，初版，張簡坤明著，駱駝出版社，1995
3."歷代詩評註"，中冊，初版，黃振民評註，國立編譯館，1994
4."唐詩三百首導讀"，再版，吳餘鎬編著，大孚書局，1994
5."唐詩三百首電子版"，Ned Walsh輸入，單維彰校正，1992
6."詩詞曲作法"，初版，宏業書局，1985
7."中國兒童的唐詩"，華一書局，1982
其餘斷句殘章者略。
</BODY>
</HTML>
